{"date": "20201118", "category": "Inquinamento e salute", "title": "Enel e Novartis, insieme per identificare l\u2019impatto dell\u2019inquinamento sulla salute", "text": "Enel X e Novartis hanno presentato, nell\u2019ambito della 37a Assemblea ANCI, Associazione Nazionale Comuni Italiani, di cui le due aziende sono partner, uno studio sull\u2019inquinamento atmosferico e gli impatti sulla salute dei cittadini, anche in relazione alla diffusione del Covid-19,\u00a0 Durante l\u2019Assemblea ANCI dello scorso anno, le due aziende avevano sottoscritto un protocollo d\u2019intesa per collaborare attivamente al miglioramento della qualit\u00e0 dell\u2019aria nelle citt\u00e0, promuovendo attivit\u00e0 di sensibilizzazione e informazione sugli effetti negativi dell\u2019inquinamento atmosferico sulla salute.\u00a0 L\u2019appuntamento di quest\u2019anno, che ha visto la partecipazione di Pasquale Frega, Country President e AD di Novartis Farma e Carlo Tamburi, Direttore Enel Italia, \u00e8 stato l\u2019occasione per confermare la partnership strategica avviata sul tema della sostenibilit\u00e0 e presentare i risultati di un gruppo di lavoro congiunto che ha approfondito il nesso tra salute e ambiente nelle citt\u00e0. Novartis ha contribuito, raccogliendo ed elaborando i dati provenienti dalla comunit\u00e0 scientifica che evidenziano gli effetti dell\u2019inquinamento atmosferico sulla salute dei cittadini, legati prevalentemente all\u2019insorgenza di patologie croniche respiratorie e cardiovascolari. Una parte consistente di questo lavoro ha anche analizzato i dati relativi alla diffusione del Covid-19 nelle aree geografiche in cui \u00e8 pi\u00f9 alta la concentrazione di polveri sottili. Enel X ha contribuito alla realizzazione dello studio predisponendo una nuova versione dell\u2019algoritmo e-Mobility Emission Saving tool, lanciato lo scorso anno e rivisitato in questa occasione, attraverso il quale \u00e8 possibile calcolare le emissioni di CO2 di PMx e NOx risparmiate grazie all\u2019utilizzo di veicoli elettrici. Con questi dati Enel X \u00e8 in grado di calcolare le emissioni di CO2 risparmiate all\u2019ambiente da una vettura media del parco circolante italiano.\u00a0 Secondo l\u2019Organizzazione Mondiale della Sanit\u00e0, l\u2019inquinamento atmosferico \u00e8 responsabile di patologie croniche cardiovascolari e a carico dell\u2019apparato respiratorio che provocano ogni anno 2,4 e 1,8 milioni di decessi nel mondo, oltre 60 mila nella sola Italia. Questi dati confermano che l\u2019inquinamento ha un impatto determinante sulla salute pubblica e che il miglioramento della \u2018qualit\u00e0 dell\u2019aria\u2019, soprattutto nei centri urbani, \u00e8 un fattore decisivo per la sua tutela."}