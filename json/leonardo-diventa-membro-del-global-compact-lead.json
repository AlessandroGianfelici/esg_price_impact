{"date": "20200921", "category": "SDG", "title": "Leonardo diventa membro del Global Compact Lead", "text": "Leonardo \u00e8 entrata a far parte del Global compact lead, un ristretto gruppo di aziende, a livello mondiale, a cui \u00e8 riconosciuto\u00a0un ruolo di primo piano\u00a0all\u2019interno della pi\u00f9 grande iniziativa globale\u00a0in materia di sostenibilit\u00e0. \u00a0\u201cL\u2019ingresso dell\u2019Azienda \u00e8 un riconoscimento dell\u2019impegno nella promozione dei\u00a0Dieci Principi del\u00a0Global Compact, relativi ai\u00a0diritti umani, al\u00a0lavoro, all\u2019ambiente\u00a0e alla\u00a0lotta alla corruzione, e al sostegno di iniziative a supporto degli\u00a0obiettivi di sviluppo sostenibile delle Nazioni Unite (Sustainable Development Goals, SDGs)\u201d si legge in una nota della societ\u00e0.\u00a0 Il riconoscimento \u00e8 avvenuto nel corso dell\u2019evento \u201cUniting Business Live\u201d (21-23 settembre) nell\u2019ambito dell\u2019Assemblea Generale\u00a0delle\u00a0Nazioni Unite. Nell\u2019occasione \u00e8 stato anche presentato al Segretario Generale ONU,\u00a0Ant\u00f3nio Guterres, lo\u00a0Statement from Business Leaders for Renewed Global Cooperation, promosso dal\u00a0Global Compact. La dichiarazione \u00e8 stata firmata da oltre 1.000 CEO di pi\u00f9 di cento Paesi.\u00a0Tra i firmatari, l\u2019Amministratore Delegato di Leonardo, Alessandro Profumo, che ha risposto all\u2019appello del\u00a0Global Compact\u00a0dopo aver partecipato anche alla serie di interviste che hanno coinvolto 60 senior executive nell\u2019ambito dell\u2019Action Platform dedicata al Sustainable Development Goal 16, focalizzato su temi relativi a pace, giustizia e istituzioni forti. Alla piattaforma di collaborazione multi- stakeholder, l\u2019Azienda partecipa dal 2019 ed \u00e8 proprio in questo ambito che \u00e8 stato sviluppato lo Statement. \u201cEssere\u00a0Global Compact LEAD\u00a0accresce il\u00a0nostro senso di responsabilit\u00e0 verso le persone e il Pianeta\u201d, sottolinea\u00a0Alessandro Profumo, Amministratore Delegato di Leonardo. \u201cPer le aziende e le istituzioni \u00e8 urgente\u00a0lavorare insieme, nel segno della fiducia e della\u00a0cooperazione multilaterale, per trovare risposte efficaci alle sfide e alle trasformazioni globali.\u00a0Investire nelle tecnologie del futuro attraverso l\u2019innovazione continua \u00e8 al centro della nostra strategia di sostenibilit\u00e0. Con la partecipazione al\u00a0Global Compact\u00a0e alle piattaforme di collaborazione \u2013 aggiunge Profumo \u2013 siamo parte attiva di un movimento globale che, sulla base di esperienze diverse, ma principi condivisi, si impegna ad\u00a0innovare i modelli di business, anche attraverso\u00a0nuovi approcci di governance e di finanza, per costruire un mondo pi\u00f9 equo, inclusivo e sostenibile\u201d.\u00a0 Leonardo \u00e8, inoltre, membro della\u00a0CFO Taskforce del Global Compact, istituita a fine 2019\u00a0a cui ha aderito il CFO dell\u2019Azienda, Alessandra Genco. Il network avr\u00e0 un ruolo centrale nella definizione di una\u00a0roadmap per una finanza d\u2019impresa sostenibile. Grazie all\u2019impegno della\u00a0Taskforce\u00a0e alla\u00a0firma dei CFO Principles for Integrated SDG Investment and Finance, Leonardo contribuir\u00e0 alla creazione di un modello finanziario sostenibile per la prosperit\u00e0 di aziende e comunit\u00e0.\u00a0"}