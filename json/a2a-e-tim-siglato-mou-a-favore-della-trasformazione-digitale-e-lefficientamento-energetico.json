{"date": "20210421", "category": "Innovazione", "title": "A2A e TIM, siglato MoU a favore della trasformazione digitale e l\u2019efficientamento energetico", "text": "A2A e TIM hanno siglato un Memorandum of Understanding che consentir\u00e0 ad A2A di accelerare il percorso verso il cloud e a TIM di ottimizzare in chiave sostenibile i consumi dei Data Center di Noovle. Obiettivo dell\u2019accordo di collaborazione \u00e8 accelerare i percorsi di crescita delle due aziende, rispettivamente verso la trasformazione digitale e la transizione energetica sostenibile. Per la \u201cLife Company\u201d A2A l\u2019intesa permetter\u00e0 di rendere ancora pi\u00f9 rapido ed efficace il proprio percorso di digital transformation. L\u2019azienda potr\u00e0 inoltre avvalersi dei servizi evoluti 5G e IoT di TIM anche per lo sviluppo di progetti e soluzioni nell\u2019ambito delle Smart City. Noovle, societ\u00e0 controllata da TIM, metter\u00e0 a disposizione le soluzioni innovative basate sulla tecnologia del partner strategico Google Cloud, in particolare nell\u2019ambito dei sistemi di gestione integrata dei processi di business commerciali e dell\u2019analisi dei dati a supporto delle decisioni aziendali, che consentiranno ad A2A di essere sempre pi\u00f9 una data driven company. Dal canto suo Tim, grazie a questa intesa, potr\u00e0 accrescere l\u2019efficienza energetica dei Data Center di Noovle, rendendoli sempre pi\u00f9 green e sostenibili, grazie all\u2019ottimizzazione dei consumi e all\u2019utilizzo di fonti di energia alternative. A tale proposito, A2A metter\u00e0 a disposizione di TIM la propria esperienza nell\u2019ambito dell\u2019efficienza energetica e delle energie rinnovabili, utilizzando tecnologie di Intelligenza Artificiale. Nell\u2019ambito dell\u2019intesa saranno valutate soluzioni per lo stoccaggio dell\u2019energia e per la fornitura di servizi e di vendita del calore recuperato, con importanti riduzioni di CO2."}