{"date": "20201111", "category": "Supporto alla ricerca", "title": "Intesa Sanpaolo supporta la ricerca sul coronavirus dell\u2019Universit\u00e0 Statale di Milano all\u2019Ospedale Sacco", "text": "Intesa Sanpaolo Innovation Center, la societ\u00e0 dedicata all\u2019innovazione del\u00a0Gruppo Intesa Sanpaolo, e il\u00a0Laboratorio di Malattie Infettive del Dipartimento di Scienze Biomediche e Cliniche Luigi Sacco dell\u2019Universit\u00e0 Statale di Milano hanno avviato dallo scorso marzo, fin dai primi giorni di\u00a0lockdown, una stretta collaborazione per il\u00a0sequenziamento genomico e la mappatura geografica sul territorio nazionale del SARS-CoV-2, agente della COVID-19, e la ricostruzione dell\u2019origine e delle modalit\u00e0 di diffusione del virus tra la popolazione italiana. La stretta relazione tra\u00a0Intesa Sanpaolo,\u00a0Universit\u00e0 degli Studi di Milano\u00a0e\u00a0Ospedale Sacco, gi\u00e0 da tempo consolidata nel campo della salute e della sicurezza sul lavoro grazie all\u2019impegno della\u00a0Direzione Tutela Aziendale\u00a0della Banca, ha trovato ulteriore rafforzamento nel campo della ricerca applicata. Il\u00a0Laboratorio di Intelligenza Artificiale\u00a0di\u00a0Intesa Sanpaolo Innovation Center\u00a0supporta le attivit\u00e0 di ricerca del\u00a0Laboratorio di Malattie Infettive della Statale all\u2019Ospedale Sacco\u00a0mettendo a disposizione competenze e capitale umano\u00a0in ambito informatico, statistico e di\u00a0data science\u00a0e fornendo una maggiore potenza di calcolo,\u00a0con la creazione di un ambiente di ricerca, server,\u00a0database, accessi, licenze e strumenti informatici, grazie al quale sono stati sviluppati codici di programmazione per\u00a0l\u2019automazione di una parte rilevante delle ricerche, come le fasi di selezione e pulizia delle sequenze genomiche. La collaborazione si \u00e8 rivelata determinante nell\u2019analisi della notevole mole di sequenze genomiche depositate nelle banche dati pubbliche e nelle strutture che fanno parte del\u00a0network\u00a0Laboratorio di Malattie Infettive, capofila del progetto per il sequenziamento genomico e la mappatura geografica del Coronavirus che coinvolge oltre 20 centri clinici italiani."}