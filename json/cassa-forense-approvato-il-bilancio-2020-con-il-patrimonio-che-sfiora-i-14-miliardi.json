{"date": "20210511", "category": "Bilancio 2020", "title": "Cassa Forense, approvato il bilancio 2020 con il patrimonio che sfiora i 14 miliardi", "text": "Il Comitato dei Delegati di Cassa Forense, la Cassa di previdenza di avvocati e procuratori, ha approvato il bilancio di esercizio del 2020. Positivi i risultati della gestione anche in un anno particolarmente difficile.\u00a0L\u2019avanzo di esercizio \u00e8 di circa 1 miliardo, in crescita rispetto ai circa 937 milioni del 2019, con un rendimento finanziario del portafoglio del 3,03%. Di conseguenza il patrimonio di Cassa Forense arriva a sfiorare i\u00a014 miliardi. Le scelte finanziarie, ispirate a criteri di prudenza,\u00a0hanno premiato gli investimenti nelle infrastrutture sociali e nella green-economy,\u00a0in assoluta coerenza con gli indirizzi comunitari di\u00a0sviluppo sostenibile,\u00a0sanciti nella sottoscrizione da parte di Cassa Forense del\u00a0Progetto Investment for a Better World.  Il progetto IBW\u00a0si focalizza, nell\u2019approccio top-down, sui target 7 (Energia accessibile e rinnovabile) e 13 (Lotta al cambiamento climatico) dei Goals dell\u2019Agenda 2030 attraverso cui intende misurare e migliorare l\u2019impronta di carbonio del portafoglio di investimento (carbon footprint).  Viceversa, nell\u2019approccio bottom-up, si \u00e8 scelto di applicare alla\u00a0due diligence\u00a0degli investimenti liquidi e illiquidi le seguenti strategie SRI:\u00a0best in class, investimenti tematici,\u00a0engagement\u00a0e\u00a0impact investing.\u00a0La visione si fa quindi tridimensionale per conciliare gli obiettivi sostenibili con quelli di rendimento e col budget di rischio.\u00a0 Le\u00a0entrate contributive\u00a0nel 2020 sono pari a\u00a01.766 milioni di euro, in crescita rispetto ai 1.693 milioni del 2019, nonostante l\u2019azzeramento nel conto economico dei \u201ccontributi integrativi-minimi obbligatori\u201d temporaneamente abrogati per il quinquennio 2018-2022. La spesa per le prestazioni \u00e8 di circa 986 milioni di euro.\u00a0Gli iscritti\u00a0alla Cassa al 31 dicembre 2020 sono\u00a0245 mila, di cui\u00a013.742 pensionati attivi. Il confronto tra iscritti 2019 e 2020 arriva, per la prima volta, ad evidenziare una situazione di sostanziale stabilit\u00e0 (da 244.952 a 245.030, +0,03%).\u00a0 La grave situazione di\u00a0crisi sanitaria ed economica\u00a0che ha investito il Paese nel corso del 2020 ha richiesto, da parte di Cassa Forense, grande sforzo economico e organizzativo per dare sostegno agli iscritti. In aggiunta alle\u00a0misure assistenziali\u00a0a valere sui fondi disponibili, per oltre\u00a0100 milioni di euro complessivi, Cassa Forense ha fatto fronte alle anticipazioni per conto dello Stato del \u201creddito ultima istanza\u201d per somme corrispondenti a circa\u00a0316 milioni di euro in favore di oltre 145 mila iscritti."}