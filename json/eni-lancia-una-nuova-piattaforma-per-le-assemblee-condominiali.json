{"date": "20201215", "category": "Questo strumento rientra all\u2019interno dei progetti di Eni per la riqualificazione energetica", "title": "Eni lancia una nuova piattaforma per le assemblee condominiali", "text": "Con il contributo di Eni, attraverso la sua controllata Eni gas e luce, nasce AssembleaFacile.com, la piattaforma sviluppata da Harley&Dikkinson, pensata per facilitare le assemblee condominiali tra amministratori e cond\u00f2mini che scelgono CappottoMio, il servizio di Eni gas e luce finalizzato alla riqualificazione energetica e alla messa in sicurezza sismica degli edifici. Harley&Dikkinson ed Eni gas e luce hanno deciso di mettere a disposizione dei clienti che scelgono CappottoMio AssembleaFacile.com, una piattaforma ibrida, che pu\u00f2 essere utilizzata sia da remoto sia in presenza, che permette ai condom\u00ecni di poter effettuare assemblee anche da remoto. La piattaforma \u00e8 realizzata in linea con le novit\u00e0 normative che prevedono la possibilit\u00e0 di svolgere le assemblee di condominio anche in modalit\u00e0 videoconferenza, previo consenso della maggioranza dei cond\u00f2mini. La piattaforma permette la partecipazione da remoto in modo semplice e intuitivo, da smartphone, ma anche da un semplice telefono di casa, mettendo a disposizione una serie di funzionalit\u00e0 come, ad esempio, la procedura di convocazione, la possibilit\u00e0 da parte dei cond\u00f2mini di delegare altre persone e le votazioni con l\u2019indicazione dei millesimi nel rispetto delle normative vigenti. Con AssembleaFacile.com i condomini che aderiscono al servizio CappottoMio di Eni gas e luce avranno a disposizione uno strumento gratuito per deliberare interventi di riqualificazione energetica e di consolidamento sismico e poter sfruttare le opportunit\u00e0 offerte dagli incentivi fiscali in ambito Ecobonus, Sismabonus e Superbonus 110% con la possibilit\u00e0 di cedere a terzi il credito fiscale. Alberto Chiarini, AD di Eni gas e luce, ha commentato: \u201cIl nostro servizio CappottoMio si arricchisce di un ulteriore strumento messo a disposizione dei cond\u00f2mini per facilitare la gestione di un\u2019assemblea condominiale comodamente da remoto e in sicurezza. CappottoMio \u00e8 un servizio innovativo e completo che va a soddisfare tutte le esigenze del condominio e delle abitazioni unifamiliari, sia dal punto di vista tecnico che finanziario. \u00c8 uno dei tanti servizi di Eni gas e luce che ci permettono di accompagnare i nostri clienti a consumare in modo pi\u00f9 consapevole, facendo un uso migliore dell\u2019energia per poterne cos\u00ec usare meno \u201c. "}