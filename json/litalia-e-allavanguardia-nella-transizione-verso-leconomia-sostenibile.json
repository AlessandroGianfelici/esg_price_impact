{"date": "20201215", "category": "Se ne \u00e8 parlato in un incontro organizzato dallo Studio Legale Pedersoli", "title": "L\u2019Italia \u00e8 all\u2019avanguardia nella transizione verso l\u2019economia sostenibile", "text": "La sostenibilit\u00e0 \u00e8 oramai diventata un elemento imprescindibile nell\u2019economia e nel nostro modo di vivere. Una trasformazione gi\u00e0 in atto, inarrestabile, ma che ha appena iniziato a dispiegare i propri effetti. E l\u2019Italia in questo processo \u00e8 all\u2019avanguardia per innovazione e modelli.  Lo dimostrano alcuni esempi virtuosi, come il programma di emissione di Sustability bond legato agli SDG (Sustainable Development Goals) lanciato da Enel, o le iniziative in ambito ESG (Envoronmental, Social e Governance) di Banca Mediolanum che ha anche lanciato un nuovo conto online sostenibile, Flowe, un incredibile successo e che raggiunger\u00e0 a fine anno gi\u00e0 i 700 mila clienti. Ma il percorso della sostenibilit\u00e0 \u00e8 oramai globale come attesta BlackRock, il colosso Usa del risparmio gestito che si propone di diventare il promotore della riconversione sostenibile della finanza. Questi sono tra i protagonisti riuniti in un webinair dallo Studio Legale Pedersoli, da tempo sensibile e attivo nell\u2019ambito della sostenibilit\u00e0, che ha organizzato un incontro su \u201cInvestimenti sostenibili: economia, finanza e criteri ESG\u201d introdotto da Jean-Daniel Regna-Gladin, esperto di corporate governance e concluso dall\u2019avvocato Maura Magioncalda. \u201cNel 2020 i criteri ESG sono entrati nel linguaggio comune degli investimenti e dei piani industriali, manager, cittadini e investitori sono sempre pi\u00f9 consapevoli del loro ruolo. Un primo segnale di svolta si \u00e8 iniziato a vedere nel 2013\u201d, osserva Marco Frey, professore all\u2019Universit\u00e0 S. Anna e Presidente della Fondazione Global Compact Network Italia, \u201cnella consueta indagine della Commissione Europea, i cittadini europei hanno risposto che erano loro stessi i principali attori in grado di influenzare le decisioni delle aziende nell\u2019ambito della Responsabilit\u00e0 sociale. Prima di allora il ruolo preponderante era sempre assegnato alle istituzioni. Da allora la situazione \u00e8 cambiata in modo molto significativo. Gi\u00e0 nel 2019 la finanza era protagonista e a dicembre nel corso del Global Compact summit in Italia \u00e8 nata la task force dei CFO\u201d. Si stringe sempre di pi\u00f9 il legame tre finanza e le aziende, per convertire investimenti e modelli produttivi verso un\u2019economia pi\u00f9 sostenibile. Lo evidenzia anche l\u2019esplosione del mercato di green bond, che ha raggiunto l\u2019apice nel 2019 e nel 2020 crescer\u00e0 ancora. Un mercato che continua ad attirare l\u2019attenzione degli investitori, come mostra la recente emissione di Aeroporti di Roma che ha lanciato a fine novembre un Green bond da 300 milioni raccogliendo ordini per 3,8 miliardi, 12 volte l\u2019offerta, nonostante nel corso del book building il prezzo sia stato pi\u00f9 volte ridotto da MS +255 bps a MS +200 bps. E in Italia sul fronte dei Green Bond tra i protagonisti vi \u00e8 sicuramente Enel che ha fatto da apripista ed \u00e8 uno dei leader mondiali con 3,5 miliardi di Green bond outstanding. \u201cNel 2019 dopo una riflessione interna abbiamo deciso di cambiare il nostro approccio al mercato passando da una logica di \u201cUse of proceeds\u201d, con emissioni legate al singolo progetto, a una logica \u201cGeneral purpose\u201d, visto che gi\u00e0 disponevamo di un Green bond framework che copriva tutte le nostre esigenze, dagli investimenti nelle rinnovabili, alle infrastrutture reti sino al nuovo business di Enel X. Quindi\u201d spiega Nicole Della Vedova, Head of Corporate Finance di Enel, \u201csiamo passati da una logica di trasparenza riguardo una singola iniziativa al considerare tutta la strategia della societ\u00e0 cercando, di delineare il percorso della nostra transizione energetica. Abbiamo identificato i 4 SDG principali per il nostro business, che sono il numero 7 legato alle rinnovabili, il 9 e il 11 legati alle infrastrutture e il 13 sul climate action, e quindi abbiamo proposto agli investitori dei bond legati al raggiungimento di determinati target per quanto riguarda i nostri quattro obiettivi. Nel momento in cui non venissero raggiunti ci sarebbe un coupon step up, che incrementerebbe il costo del debito\u201d. Una strategia che \u00e8 stata molto apprezzata dagli investitori. \u201cA fronte di un rischio di incremento del costo del debito siamo riusciti a fare riconoscere agli investitori il valore del nostro commitment che ci ha permesso di ricevere uno sconto upfront al momento dell\u2019emissione\u201d spiega Dalla Vedova, \u201cche in questo environment di tassi bassi si aggira tra i 10-20 bp. E il messaggio che abbiamo voluto lanciare agli investitori \u00e8 che la sostenibilit\u00e0 per noi \u00e8 un valore sia economico sia finanziario\u201d. Altra azienda che si distingue per l\u2019attenzione alla sostenibilit\u00e0 e per l\u2019innovazione \u00e8 Banca Mediolanum che recentemente ha lanciato il conto online Flowe, all\u2019interno della funzione innovability. \u201cFlowe \u00e8 un istituto di moneta elettronico lanciato sul mercato lo scorso mese di giugno. Dispone della prima carta di credito al mondo in legno, insieme a una banca coreana. Abbiamo gi\u00e0 superato i 500 mila clienti, i numeri sono in crescita esponenziale e per fine anno\u201d rileva Oscar Di Montigny, Chief innovability & Value Strategy Officer di Banca Mediolanum, \u201cle proiezioni ci danno un numero pari a circa 700 mila per fine anno\u201d.  Per Di Montigny la sostenibilit\u00e0 non \u00e8 pi\u00f9 un\u2019opzione, ma la strada maestre da seguire per le aziende. \u201cLa sostenibilit\u00e0 \u00e8 oramai la condizione di partenza non si pu\u00f2 pi\u00f9 parlare di finanza etica, come contrapposta a qualcosa che non lo \u00e8, perch\u00e9 tutta lo deve essere. Oggi la finanza o \u00e8 etica o non \u00e8. All\u2019interno del nostro gruppo questo \u00e8 sentito fortemente e tutti i processi\u201d rileva il manger, \u201csono accelerati dalla propensione all\u2019innovazione. E la sostenibilit\u00e0 non \u00e8 l\u2019ambiente, che \u00e8 solo uno degli elementi attorno a cui si articola, ma \u00e8 un modo di essere che ha come minimo fondamento i 17 obiettivi dell\u2019Onu. Ma questi riguardano alcuni rischi e urgenze evidenti. L\u2019approccio delle aziende deve andare oltre e considerare la dimensione aspirazionale. E\u2019 un momento storico per le aziende che devono farsi carico dell\u2019ingresso in questo nuovo tempo. La sostenibilit\u00e0 \u00e8 l\u2019unica via possibile\u201d. Un\u2019opinione condivisa anche da Blackrock, il pi\u00f9 grande investitore globale. \u201cLa sostenibilit\u00e0 \u00e8 il nuovo standard di investimento. Oggi parliamo di investimenti sostenibili o non sostenibili, ma tra 10 anni non lo si far\u00e0 pi\u00f9 perch\u00e9 il tema sar\u00e0 diventato realmente strutturale\u201d sottolinea Giovanni Sandri, Country manager di BlackRock in Italia. E proprio l\u2019amministratore delegato del gruppo americano che gestisce quasi 7.400 miliardi di dollari, a inizio anno nella sua consueta lettera ha ammesso ufficialmente le tematiche ESG nei saloni della finanzia internazionale affermando che i rischi connessi al cambiamento climatico sono a tutti gli effetti rischi finanziari.  BlackRock ha appena pubblicato un sondaggio sulla sostenibilit\u00e0 a cui hanno partecipato 420 investitori istituzionali di tutto il mondo che rappresentano circa 25 mila miliardi di masse gestita. \u201cDalla Survey emergono tre messaggi chiave\u201d spiega Sandri, \u201csi conferma la convinzione che quello di cui stiamo parlando \u00e8 un trend strutturale. Tuttavia siamo ancora all\u2019inizio del percorso e quindi ci sono ancora alcune sfide importanti che gli investitori si trovano a fronteggiare, non \u00e8 tutto facile. Inoltre gli investitori istituzionali si stanno attrezzando e le tecniche di gestione stanno diventando pi\u00f9 sofisticate\u201d.  Tra le motivazioni che spingono gli investitori a percorrere questa strada c\u2019\u00e8 la convinzione di fare la cosa giusta, quindi c\u2019\u00e8 un elemento relativo ai valori, ma c\u2019\u00e8 anche la convinzione che investire secondo i criteri ESG permette di avere portafogli migliori, con un pi\u00f9 elevato livello di rischio-rendimento, quindi un elemento di valore.  \u201cIn questo processo l\u2019Europa \u00e8 pi\u00f9 avanti degli Stati Uniti, ma il fenomeno \u00e8 globale e c\u2019\u00e8 la convinzione che le masse investite in modo sostenibile nei prossimi cinque anni siano destinate a raddoppiare. Inoltre\u201d aggiunge il managing director di BlackRock, \u201cse guardiamo gli investitori Europei il 50% dei portafogli verr\u00e0 investito secondo criteri ESG. Per quanto riguarda l\u2019Italia si sta posizionando come leader europeo\u201d."}