{"date": "20210412", "category": "Acquisizioni", "title": "Ameriprise Financial acquisisce il ramo di asset management EMEA di BMO", "text": "Ameriprise Financial, societ\u00e0 di servizi finanziari diversificati e holding bancaria americana, ha firmato un accordo definitivo con BMO Financial Group (BMO) per acquisire la sua attivit\u00e0 di asset management EMEA per 710 milioni di euro (845 milioni di dollari). L\u2019operazione, che avverr\u00e0 totalmente in contanti, si dovrebbe concludere nel quarto trimestre del 2021 e permetter\u00e0 ad Ameriprise di incrementare le proprie masse gestite in Europa di circa 100 milioni. L\u2019acquisizione accelerer\u00e0 ulteriormente la strategia principale di Ameriprise di far crescere il ramo di asset management del gruppo che fa capo a Columbia Threadneedle, aumentando il contributo complessivo dell\u2019attivit\u00e0 di Wealth Management all\u2019interno della sua attivit\u00e0 diversificata. Complessivamente, con l\u2019aggiunta dell\u2019attivit\u00e0 di asset management di BMO EMEA, Ameriprise deterr\u00e0 1000 miliardi di asset in gestione e amministrazione.  L\u2019acquisizione risponde alla volont\u00e0 di incrementare i ricavi derivanti da commissioni e di supportare la strategia di crescita globale di Columbia Threadneedle Investments, l\u2019asset manager acquisito da Ameriprise nel 2010, raggiungendo una presenza rilevane nel mercato istituzionale europeo. Grazie all\u2019acquisizione del business di gestione patrimoniale EMEA di BMO, Columbia Threadneedle gestir\u00e0 un patrimonio totale di 560 miliardi. Inoltre, l\u2019acquisizione stabilisce una relazione strategica con BMO Wealth Management, offrendo ai suoi clienti del North American Wealth Management l\u2019opportunit\u00e0 di accedere a una gamma di prodotti Columbia Threadneedle per la gestione degli investimenti.  \u201cAbbiamo creato un eccezionale gestore patrimoniale globale che completa la nostra attivit\u00e0 di gestione patrimoniale e genera ottimi risultati\u201d ha commentato Jim Cracchiolo, Presidente e Amministratore delegato di Ameriprise Financial, \u201csfrutteremo la posizione di leadership di BMO EMEA negli investimenti responsabili, nella gestione fiduciaria e nel Real Estate per espandere le nostre soluzioni e ampliare l\u2019offerta ai clienti\u201d. Ted Truscott, amministratore delegato di Columbia Threadneedle Investments, ha affermato: \u201cL\u2019aggiunta del business di asset management EMEA di BMO \u00e8 un\u2019eccezionale opportunit\u00e0 di crescita. Condividiamo una cultura incentrata sul cliente, convinzione fondamentale nella gestione attiva, approccio di investimento collaborativo e basato sulla ricerca e impegno a lungo termine verso principi di investimento responsabile\u201d. Joanna Rotenberg, Group Head, BMO Wealth Management, ha aggiunto: \u201cColumbia Threadneedle Investments \u00e8 un grande partner strategico e culturale per la nostra attivit\u00e0 di asset management EMEA. Questa relazione strategica permetter\u00e0 ai nostri clienti del Wealth Management del Nord America di accedere ad una vasta gamma di soluzioni di gestione degli investimenti di Columbia Threadneedle\u201d."}