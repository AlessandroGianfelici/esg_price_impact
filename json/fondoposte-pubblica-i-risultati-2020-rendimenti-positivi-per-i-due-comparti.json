{"date": "20210127", "category": "Fondi pensione", "title": "Fondoposte pubblica i risultati 2020, rendimenti positivi per i due comparti", "text": "Sono positivi i rendimenti 2020 dei due comparti di Fondoposte, il comparto Bilanciato ha realizzato un rendimento, al netto dei costi e della fiscalit\u00e0, pari al +6,05%, mentre il comparto Garantito, che si caratterizza per una gestione pi\u00f9 prudente data la presenza della garanzia sui contributi versati, ha ottenuto un rendimento pari a +2,29%. Fondoposte \u00e8 il Fondo Nazionale di Pensione Complementare per il Personale di Poste Italiane e delle sue controllate che ne applicano il contratto nazionale. L\u2019ente \u00e8 riuscito a contenere l\u2019impatto negativo dei primi mesi del 2020 in relazione alla rapida diffusione del virus \u201cCOVID-19\u201d grazie ad una politica di investimento che, in coerenza con gli obiettivi previdenziali di lungo periodo dei propri aderenti, \u00e8 caratterizzata da una elevata diversificazione del portafoglio e che ha permesso di ridurre i rischi complessivi degli investimenti. I risultati ottenuti da Fondoposte sono positivi e superiori alla rivalutazione del TFR anche in un orizzonte di lungo periodo. Il rendimento complessivo conseguito negli ultimi 10 anni \u00e8 pari al +50,36%, che corrisponde al +4.16% medio annuo, per il comparto Bilanciato ed al +20,48%, che corrisponde al +1.88% medio annuo, per il comparto Garantito."}