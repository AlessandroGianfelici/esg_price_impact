{"date": "20210226", "category": "Piano Nazionale di Ripresa e Risilienza", "title": "Forum per la Finanza Sostenibile, Opportunit\u00e0 e sfide del PNRR per il rilancio economico", "text": "Gli operatori che investono nel settore della finanza sostenibile sono disposti a fare la loro parte nel supportare la ripresa economica dell\u2019Italia post Covid-19, partecipando a partnership con il settore pubblico a due condizioni: che ci sia una chiara metrica che permetta la misurazione dell\u2019efficacia degli interventi e sia stabilita una governance trasparente nella gestione delle iniziative. Il 36% degli investitori interpellati non ha finora sviluppato esperienze di partenariato pubblico-privato, ma il 64% si \u00e8 dichiarato disponibile a sostenere progetti in tema di sostenibilit\u00e0 nel quadro di partenariati pubblico-privato nel triennio 2021-23. E\u2019 questo il risultato della Ricerca sulle \u201cOpportunit\u00e0 e le sfide del Piano Nazionale di Ripresa e Resilienza\u201d (secondo la versione approvata il 12-1-2021) realizzata dal Forum per la Finanza sostenibile e che mette in luce il ruolo che potrebbero svolgere i privati per sviluppare una cooperazione sinergica con il pubblico che permetta un effetto leva sui 209 miliardi messi a disposizione per l\u2019Italia dal piano europeo Next Generation EU. \u201cPiano Nazionale di Ripresa e Resilienza \u00e8 una grande opportunit\u00e0 per la rinascita del Paese secondo obiettivi di sostenibilit\u00e0\u201d ha commentato Gian Franco Giannini Guazzugli, Presidente del Forum, nel corso di un webinar organizzato dal Forum per la Finanza sostenibile per presentare la ricerca, aggiungendo \u201cla visione dei Soci del Forum sul PNRR \u00e8 significativa perch\u00e9 multi-stakeholder\u201d.\u00a0 Dal sondaggio emerge che i progetti inclusi tra le priorit\u00e0 del PNRR in cui i rispondenti hanno gi\u00e0 iniziato a investire riguardano le energie rinnovabili (82%), l\u2019innovazione e digitalizzazione delle imprese (78%) e l\u2019efficienza energetica e riqualificazione degli edifici (74%). I dati sono evidenziati da Arianna Lovera, Senior Programme Officer, che ha presentato i risultati della survey condotta presso il campione dell\u2019indagine, costituito dai 115 Soci del Forum, per esplorare le opportunit\u00e0 e le sfide del PNRR e realizzata attraverso la somministrazione di due questionari distinti: uno rivolto agli operatori finanziari, uno alle organizzazioni che non investono direttamente. Guardando in avanti gli operatori finanziari interpellati hanno in programma o stanno valutando di intervenire nel prossimo triennio 2021-23 principalmente in economia circolare (l\u201980%), in mobilit\u00e0 sostenibile (l\u201980%), in innovazione e digitalizzazione (l\u201984%). Tra chi ha gi\u00e0 provato l\u2019esperienza di collaborazione pubblico-privato si nota come tra i strumenti pi\u00f9 usati per finanziare le partnership vi siano i Private Equity (il 78%), il Private Debt (il 61%), Green Bond (il 28%), Social Bond (28%) e Strumenti ESG-linked (il 22%). Il secondo step del webinar ha visto una tavola rotonda moderata da Debora Rosciani e alla quale hanno partecipato Francesco Bicciato, il Segretario Generale del Forum, Leonardo Becchetti, Professore di Economia presso l\u2019Universit\u00e0 Tor Vergata di Roma, e Massimo Beccarello, in rappresentanza della Confindustria.\u00a0 Bicciato ha affermato: \u201cUn approccio multi-stakeholder basato su forte partnership pubblico-privato sar\u00e0 la chiave per la ripartenza verso obiettivi di sostenibilit\u00e0. Gli investitori, il Terzo Settore e societ\u00e0 civile possono fornire un contributo importante al decisore pubblico per finanziare progetti, valorizzare le generazioni, analizzare i rischi, monitorare le disuguaglianze, collaborare con le amministrazioni locali\u201d. Dal canto suo, Becchetti ha commentato: \u201cInvestire nelle persone genera benefici economici e finanziari. Occorrono investitori che valutino il successo degli interventi anche in termini di impatto. I principi chiave della finanza sostenibile siano senso e impatto\u201d. Beccarello ha dichiarato: \u201cDal mio punto di vista, ritengo sia fondamentale ottimizzare il regime di concessione delle autorizzazioni per non bloccare i progetti. Inoltre serve certezza nella regolamentazione del mercato delle energie. Allo stesso tempo bisogna chiarire termini e obiettivi della transizione\u201d. \u201cSiamo disponibili a collaborare con il governo per approfondire ruolo e strumenti concreti della finanza sostenibile nell\u2019attuazione delle linee d\u2019azione stabilite dal PNRR\u201d, ha concluso Bicciato."}