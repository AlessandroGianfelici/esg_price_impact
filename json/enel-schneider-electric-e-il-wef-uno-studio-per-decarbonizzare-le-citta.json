{"date": "20210114", "category": "Citt\u00e0 verdi", "title": "Enel, Schneider Electric e il WEF uno studio per decarbonizzare le citt\u00e0", "text": "Le citt\u00e0 occupano il 3% della superficie terrestre, ma rappresentano oggi circa il 70% delle emissioni mondiali di anidride carbonica e consumano il 78% dell\u2019energia del pianeta, Una situazione che, se non affrontata, \u00e8 destinata a peggiorare. Oggi nelle citt\u00e0 vive il 54% della popolazione mondiale, le proiezioni danno questo numero in crescita al 68% al 2050. Se si vuole raggiungere l\u2019obiettivo di limitare l\u2019innalzamento della temperatura globale a 1,5\u00b0C rispetto ai livelli preindustriali occorre pensare nuovi interventi. Per focalizzare e porre attenzione sulla questione Enel e Schneider Electric in collaborazione con il World Economic Forum, l\u2019organizzazione internazionale per la cooperazione pubblico-privato, hanno pubblicato il primo risultato del rapporto \u201cNet Zero Carbon Cities \u2013 Systemic Efficiency Initiative\u201d, un documento che delinea le prospettive per accelerare le iniziative di decarbonizzazione e resilienza nelle citt\u00e0 in tutto il mondo.  Il rapporto vuole rispondere alle domande di perch\u00e9 sia cos\u00ec importante decarbonizzare le citt\u00e0 e intende indicare una strada su come farlo. La strada indicata \u00e8 un approccio energetico integrato sia come soggetti coinvolti sia come soluzioni proposte. Parte dalla progettazione e dalla gestione degli edifici, con costruzioni pi\u00f9 efficienti e che prevedano la decarbonizzazione dei sistemi di riscaldamento e raffreddamento, riguarda la della mobilit\u00e0, con l\u2019elettrificazione dei trasporti, ma prevede anche un\u2019infrastruttura di rete digitalizzata e intelligente in un contesto urbano che renda pi\u00f9 efficiente la distribuzione dell\u2019energia e ottimizzi la domanda.  .\u201cPer assicurare una positiva transizione energetica, dobbiamo collaborare, invitando le amministrazioni pubbliche locali e nazionali, gli operatori del settore privato e la societ\u00e0 civile ad adottare un\u2019agenda comune di riduzione delle emissioni,\u201d afferma Francesco Starace, AD e DG di Enel. \u201cL\u2019elettricit\u00e0 ha gi\u00e0 dimostrato di essere la linfa vitale delle citt\u00e0 e questa condizione non potr\u00e0 che confermarsi con la crescente elettrificazione delle citt\u00e0 del mondo. Leader globale nel settore dell\u2019energia, Enel vuole contribuire allo sviluppo di una visione urbana sostenibile per il futuro collaborando con partner globali per integrare elettrificazione, tecnologie digitali intelligenti ed edifici e infrastrutture efficienti\u201d. \u201cLa crisi di Covid-19 ha acuito l\u2019importanza delle partnership globali negli sforzi profusi per rendere le citt\u00e0 e le societ\u00e0 maggiormente sostenibili, inclusive e resilienti,\u201d dichiara Jean-Pascal Tricoire, Presidente e AD di Schneider Electric. \u201cPer ridurre le emissioni delle citt\u00e0 del mondo occorre intervenire urgentemente: si tratta di un\u2019ambizione che richieder\u00e0 la collaborazione di tutti gli stakeholder, operatori pubblici e privati, imprese e cittadini. Il rapporto delinea come \u00e8 possibile raggiungere in modo realistico l\u2019efficienza sistemica e come ciascuno di noi pu\u00f2 dare il proprio contributo\u201d. Il rapporto \u00e8 stato elaborato all\u2019interno della Net Zero Carbon Cities \u2013 Systemic Efficiency Initiative del WEF, di cui Tricoire e Starace sono co-presidenti. Dal lancio dell\u2019iniziativa un anno fa, Schneider ed Enel hanno collaborato insieme alla comunit\u00e0 per accelerare la transizione verso la neutralit\u00e0 delle emissioni in 100 citt\u00e0 entro il 2030.  Il documento rappresenta il primo di una serie di risultati attesi che nasceranno dalla collaborazione, tra cui: toolkit, piattaforma digitale interattiva e metriche per edifici e citt\u00e0 per misurare i progressi delle citt\u00e0 verso una transizione green e sostenibile. Ciascuno di essi sar\u00e0 il risultato di una stretta collaborazione tra grandi citt\u00e0 e varie reti di sindaci, oltre a rappresentanti di alto livello del mondo accademico, di organizzazioni non governative, dell\u2019industria e della finanza."}