{"date": "20201124", "category": "Diversity&Inclusion", "title": "Intesa SanPaolo sostiene progetti di contrasto alla violenza contro le donne", "text": "In occasione della Giornata internazionale contro la violenza delle donne, Intesa Sanpaolo ricorda il suo contributo per contrastare il fenomeno. Da gennaio 2019 a oggi, il\u00a0Fondo di Beneficenza ed opere di carattere sociale e culturale, in capo alla Presidenza del Gruppo, ha destinato 1,7 milioni di euro, il 10% circa della sua dotazione, a progetti di contrasto alla violenza contro le donne. I progetti sostenuti dal Fondo si rivolgono a sostenere le donne e i minori con servizi di assistenza, supporto e accoglienza. Bench\u00e9 il contrasto alla violenza sulle donne sia stato individuato come prioritario nel 2018 e inserito tra le linee strategiche di intervento 2019-2020 per indirizzare le proprie erogazioni liberali, il fenomeno \u00e8 divenuto ancora pi\u00f9 drammatico con l\u2019esplosione della pandemia.  Il lockdown ha, infatti, inciso in modo significativo sul fenomeno della violenza domestica, a causa dell\u2019isolamento sociale e della crisi economico-finanziaria, che hanno esacerbato le tensioni intra-famigliari. Le chiamate al numero antiviolenza 1522 sono aumentate del 73% durante il lockdown e le donne vittime che hanno chiesto aiuto del 59%. Il 45,3% delle vittime ha paura per la propria incolumit\u00e0 o di morire; il 72,8% non denuncia il reato subito, nel 93,4% dei casi la violenza si consuma tra le mura domestiche secondo i dati ISTAT.\u00a0"}