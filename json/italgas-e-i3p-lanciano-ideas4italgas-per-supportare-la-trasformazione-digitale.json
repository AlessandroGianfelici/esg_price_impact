{"date": "20201110", "category": "Trasformazione digitale", "title": "Italgas e I3P lanciano Ideas4Italgas per supportare la trasformazione digitale", "text": "Italgas e I3P lanciano Ideas4Italgas per individuare nuove soluzioni tecnologiche che contribuiscano alla trasformazione digitale della societ\u00e0 guidata da Paolo Gallo, con particolare attenzione ai temi dell\u2019efficienza e della sostenibilit\u00e0. \u00c8 con questi obiettivi che Italgas, primo operatore in Italia e terzo in Europa nella distribuzione di gas naturale, e I3P, Incubatore di Imprese Innovative del Politecnico di Torino, hanno scelto di unire le forze per lanciare Ideas 4 Italgas, una Call for Startup.  I settori su cui si concentrer\u00e0 l\u2019azione di ricerca riguardano l\u2019efficientamento energetico in ambito industriale e residenziale, la gestione della flotta auto e la mobilit\u00e0 del personale, il monitoraggio, la gestione e il controllo dell\u2019infrastruttura di rete, la sicurezza degli operatori sul campo, nonch\u00e9 l\u2019ulteriore sviluppo dei processi di filtraggio, trasporto e stoccaggio dei vettori energetici tradizionali e l\u2019esplorazione di quelli \u201cemergenti\u201d come l\u2019idrogeno e il gas blending.  \u00a0Alla call possono partecipare gratuitamente sia\u00a0startup innovative\u00a0e team formati e dedicati, sia\u00a0piccole e medie imprese innovative.L\u2019iniziativa rientra nel percorso di\u00a0trasformazione digitale\u00a0avviato da Italgas tre anni fa e che ha coinvolto infrastrutture, processi e persone. Un percorso che ha nella\u00a0Digital Factory Italgas, inaugurata nel 2018, il motore e il cuore di questo grande cambiamento. In essa, stanze fisiche e virtuali lavorano in modalit\u00e0 Agile e time-boxed dando vita a tecnologie proprietarie all\u2019avanguardia che hanno permesso all\u2019azienda di migliorare ulteriormente l\u2019operativit\u00e0 quotidiana e la qualit\u00e0 del servizio. Marco Barra Caracciolo, CIO di Italgas, ha commentato:\u201d In Italgas \u00e8 in corso da tempo un processo di trasformazione che ha interessato tutti gli ambiti e i livelli e ha permesso all\u2019azienda di consolidare ulteriormente la leadership del settore creando un nuovo benchmark qualitativo dei servizi offerti. Non c\u2019\u00e8 area della nostra azienda rimasta estranea a questa contaminazione positiva. Ma per continuare a crescere occorre misurarsi costantemente con situazioni nuove e diverse. Siamo pertanto curiosi di scoprire ci\u00f2 che questa call 4 ideas ci riserver\u00e0 e pronti al confronto con una realt\u00e0 cos\u00ec interessante e peculiare come quella delle startup\u201d.  La raccolta delle candidature \u00e8 aperta sul sito\u00a0di Italgas\u00a0fino a luned\u00ec 7 dicembre 2020. Successivamente, tutti i partecipanti alla Call \u201cIdeas 4 Italgas\u201d avranno la possibilit\u00e0 di entrare in contatto con la realt\u00e0 aziendale Italgas e le sue controllate, in quanto primo step conoscitivo tra le parti coinvolte. I candidati saranno dunque valutati da un comitato di esperti che selezioner\u00e0 i progetti finalisti entro il 21 dicembre 2020, per poi proclamare i vincitori in occasione dell\u2019evento finale che si svolger\u00e0 entro fine gennaio 2021.\u00a0"}