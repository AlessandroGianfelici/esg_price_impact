{"date": "20201027", "category": "Fibre ottiche green", "title": "Prysmian group e Umicore, rinnovato l\u2019impegno per l\u2019utilizzo di germanio 100% sostenibile per i cavi ottici", "text": "Prysmian Group, leader mondiale nel settore dei sistemi in cavo per l\u2019energia e le telecomunicazioni, e Umicore, gruppo globale di tecnologia e riciclo dei materiali, intendono rafforzare la propria partnership nell\u2019utilizzo di germanio 100% sostenibile per la produzione di fibre ottiche e, in quest\u2019ottica, prenderanno parte oggi alla \u201c2020 World Optical Fibre and Cable Virtual Conference\u201d con una presentazione congiunta. Le due societ\u00e0 ricoprono un ruolo chiave nel supportare l\u2019energy transition e nel cogliere le opportunit\u00e0 del passaggio a un\u2019economia \u201clow-carbon\u201d. La tecnologia in fibre e cavi ottici sar\u00e0 infatti decisiva in tale contesto in quanto questi sono componenti essenziali delle reti telecomunicazioni a banda larga, favorendo la digitalizzazione e lo sviluppo di una societ\u00e0 ed economia decarbonizzate. Oggi Prysmian Group ed Umicore stanno rafforzando la propria lunga relazione nella fornitura di tetracloruro di germanio (GeCl4), una delle principali materie prime per la produzione di fibre ottiche. Umicore e Prysmian stanno lavorando insieme da anni su soluzioni finalizzate al riciclo del germanio, e stanno entrando ora in una nuova fase della loro collaborazione con l\u2019obiettivo di fornire ed utilizzare germanio 100% sostenibile. \u201cIn linea con la nostra Mission aziendale, siamo costantemente impegnati a sviluppare la migliore tecnologia in cavo e fibra ottica per supportare la transizione verso un utilizzo pi\u00f9 sostenibile delle risorse energetiche e per la digitalizzazione e la decarbonizzazione delle economie. La sostenibilit\u00e0 \u00e8 realmente integrata nel nostro business e rappresenta un\u2019opportunit\u00e0 strategica da perseguire insieme ai nostri clienti e fornitori\u201d, ha affermato Eric Stoltz, Vice President Optical Fibre BU in Prysmian Group."}