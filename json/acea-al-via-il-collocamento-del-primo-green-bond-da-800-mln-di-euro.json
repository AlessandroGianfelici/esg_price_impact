{"date": "20210121", "category": "Green Bond", "title": "ACEA, al via il collocamento del primo green bond da 800 mln di euro", "text": "ACEA annuncia il lancio di un prestito obbligazionario, per la prima volta sotto forma di Green Bond, per un importo complessivo nominale pari a 800 milioni di euro articolato in due serie, nell\u2019ambito del Green Financing Framework recentemente pubblicato e a valere sul programma Euro Medium Term Notes (EMTN) da 4 miliardi di euro (le \u201cObbligazioni\u201d). La prima serie avr\u00e0 un importo indicativo pari a 300 milioni di euro e scadenza a settembre 2025 e la seconda avr\u00e0 un importo di circa a 500 milioni di euro e scadenza a luglio 2030. Le obbligazioni sono riservate esclusivamente a investitori istituzionali italiani e esteri (con esclusione degli investitori situati negli Stati Uniti o che siano \u201cU.S. persons\u201d, ai sensi dell\u2019U.S. Securities Act del 1933, come modificato). Le obbligazioni saranno quotate presso il mercato regolamentato della Borsa di Lussemburgo e le condizioni definitive della offerta delle due serie, determinate successivamente all\u2019esito dell\u2019attivit\u00e0 di bookbuilding, saranno comunicate dalla Societ\u00e0 non appena disponibili. I proventi dell\u2019emissione saranno destinati a finanziare specifici progetti previsti nel Piano industriale 2020-2024 che perseguono obiettivi di sostenibilit\u00e0. In particolare, quelli relativi alla protezione della risorsa idrica, alla resilienza della rete di distribuzione elettrica, all\u2019efficienza energetica, alla mobilit\u00e0 elettrica, allo sviluppo dell\u2019economia circolare e all\u2019incremento della produzione di energia da fonti rinnovabili. L\u2019operazione di collocamento delle Obbligazioni sar\u00e0 curata da Barclays, BBVA, BNP Paribas, Credit Agricole CIB, Citi, Credit Suisse, IMI-Intesa Sanpaolo, MPS Capital Services, Natixis, Soci\u00e9t\u00e9 G\u00e9n\u00e9rale e UniCredit. Le agenzie Moody\u2019s Investors Service e Fitch Ratings hanno attributo un rating al debito di lungo termine della Societ\u00e0 rispettivamente pari a Baa2 (outlook Stabile) e BBB+ (outlook Stabile). Il Green Financing Framework del Gruppo ACEA \u00e8 stato verificato da ISS ESG, che ha rilasciato la Second Party Opinion.  "}