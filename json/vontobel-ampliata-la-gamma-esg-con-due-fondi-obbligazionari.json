{"date": "20210414", "category": "Fondi obbligazionari ESG", "title": "Vontobel, ampliata la gamma ESG con due fondi obbligazionari", "text": "Vontobel amplia la sua gamma di fondi obbligazionari ESG con due nuovi prodotti \u2013 un fondo a impatto positivo che investe in green bond e un fondo sostenibile che investe nel debito dei mercati emergenti \u2013 per soddisfare la crescente domanda, da parte degli investitori, di soluzioni in grado di offrire un rendimento interessante a fronte di un approccio sostenibile. Il Vontobel Fund \u2013 Green Bond investe in un universo di green bond globale, individuando gli emittenti i cui profitti sono destinati principalmente alla realizzazione di progetti ambientali idonei con un impatto misurabile sulla transizione verso un\u2019economia a basse emissioni di carbonio. L\u2019obiettivo del fondo \u00e8 massimizzare il contributo alla mitigazione del cambiamento climatico e alla tutela dell\u2019ambiente generando nel contempo un rendimento costante nell\u2019arco di un intero ciclo economico. Il fondo \u00e8 classificato come fondo articolo 9 in base al Regolamento SFDR. Con il supporto di un team composto da oltre 40 esperti ESG e degli investimenti, i portfolio manager Daniel Karnaus e Anna Holzgang adottano decisioni ad elevata convinzione, basate su un\u2019analisi approfondita della qualit\u00e0 creditizia, dei progetti associati ai green bond e di fattori macro e legati al valore relativo. Il Fondo applica un processo di investimento rigoroso, investendo soltanto in un numero selezionato di obbligazioni green idonee e costruendo cos\u00ec un portafoglio concentrato. \u201cIl cambiamento climatico rappresenta un rischio finanziario reale per gli investitori e i green bond forniscono un valido strumento per gestirlo\u201d ha dichiarato Daniel Karnaus, portfolio manager. \u201cInoltre, l\u2019impatto del fondo \u00e8 misurabile. Per ogni milione di euro investito nel fondo, stimiamo una riduzione delle emissioni di carbonio pari a 492 tonnellate di CO\u2082 equivalente, o a circa 206 autovetture in meno sulle strade all\u2019anno\u201d. Il Vontobel Fund \u2013 Sustainable Emerging Markets Debt investe principalmente in titoli di Stato, obbligazioni parastatali e corporate che dimostrano di avere la capacit\u00e0 di utilizzare le risorse in maniera efficiente e di gestire i rischi ESG. Il processo di investimento \u00e8 incentrato su un modello di punteggio ESG proprietario basato sull\u2019inclusione delle idee migliori e sull\u2019esclusione di determinati settori, che consente di individuare opportunit\u00e0 interessanti. Il fondo \u00e8 classificato come fondo articolo 8 in base al Regolamento SFDR. Con il supporto di un team composto da nove analisti dei mercati emergenti e tre specialisti ESG, il portfolio manager, Sergey Goncharov, si concentra sull\u2019ottimizzazione del livello dello spread per un determinato livello di rischio. Effettuando una ricerca approfondita e impiegando un modello di valutazione proprietario, il team confronta il potenziale di rischio/rendimento in base a qualit\u00e0 degli emittenti, Paesi, tassi di interesse, valute e scadenze del suo universo di investimento, per individuare le opportunit\u00e0 pi\u00f9 remunerative. \u201cCome investitori obbligazionari, l\u2019engagement con gli emittenti rappresenta uno strumento chiave per noi\u201d sostiene Sergey Goncharov, portfolio manager. \u201cL\u2019engagement \u00e8 un mezzo estremamente efficace per colmare i gap informativi, soprattutto nei mercati emergenti, dove le aziende e i governi a volte sono meno avanzati sulle tematiche ESG. Una semplice conversazione pu\u00f2 riuscire a sensibilizzare e promuovere l\u2019importanza di una valutazione dei rischi ESG tra i nuovi emittenti\u201d"}