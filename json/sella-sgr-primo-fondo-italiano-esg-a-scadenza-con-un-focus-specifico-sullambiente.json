{"date": "20210518", "category": "Fondo ESG", "title": "Sella Sgr, primo fondo italiano Esg a scadenza con un focus specifico sull\u2019ambiente", "text": "Sella Sgr, societ\u00e0 di gestione del risparmio del gruppo Sella, ha lanciato il nuovo fondo Bilanciato Ambiente Cedola 2027, il primo fondo italiano Esg a scadenza con un focus specifico sull\u2019ambiente, con durata sei anni e distribuzione di sei cedole pari all\u20191% lordo del valore iniziale delle quote del Fondo. Il fondo nasce nell\u2019ambito del nuovo regolamento della Commissione Ue europea sulla Sustainable Finance Disclosure Regulation (SFDR) e, in linea con l\u2019articolo 8, promuove caratteristiche ambientali, sociali e di governance. Uno dei suoi obiettivi, infatti, \u00e8 quello di sostenere la transizione energetica in atto e salvaguardare l\u2019ambiente tramite la riduzione di CO2. Per questo motivo il fondo predilige investire in settori in grado di generare basse emissioni evitando quelli pi\u00f9 inquinanti legati, ad esempio, ai combustibili fossili. Il processo di selezione degli strumenti sui quali investe Bilanciato Ambiente Cedola 2027 combina analisi finanziaria ed analisi ESG. Sella Sgr, infatti, seleziona gli emittenti impegnati nella salvaguardia dell\u2019ambiente e nella transizione energetica verso un\u2019economia a basse emissioni di CO2, con un approccio dinamico agli investimenti. \u201cLa nuova soluzione di investimento \u00e8 in linea con l\u2019approccio sostenibile di Sella Sgr, che considera prioritario integrare i criteri Esg nei processi decisionali relativi agli investimenti\u201d, afferma Mario Romano, Direttore Investimenti di Sella Sgr. \u201cRiteniamo la selezione di titoli di societ\u00e0 competitive, impegnate nella transizione ecologica, nella decarbonizzazione e nel rispetto dell\u2019ambiente, un approccio efficiente nella costruzione di un portafoglio bilanciato, in grado di offrire all\u2019investitore ritorni positivi non soltanto finanziari ma anche sociali e ambientali\u201d, conclude Romano. Il processo di selezione \u00e8 supportato da Rothschild & Co Asset Management, societ\u00e0 di gestione che integra l\u2019analisi di sostenibilit\u00e0 all\u2019interno delle proprie soluzioni di investimento, con cui Sella Sgr ha siglato un accordo di advisory. \u201cIl gruppo Rothschild & Co ha espresso pubblicamente il proprio impegno a supporto di un modello di business in grado di integrare obiettivi non finanziari\u201d dichiara Alessio Coppola, Managing Director Rothschild & Co AM. \u201cIn qualit\u00e0 di firmatari dell\u2019UN Global Compact abbiamo deciso di implementare i principi del Global Compact e diversi tra i Sustainable Development Goals delle Nazioni Unite, come elementi della nostra strategia di Corporate Responsability. Tutte le nostre divisioni d\u2019investimento aderiscono a loro volta ai principi per l\u2019investimento responsabile delle Nazioni Unite (UNPRI) e la partnership con Sella SGR su una soluzione d\u2019investimento ESG dedicata al mercato italiano \u00e8 per noi motivo di forte soddisfazione, in quanto aggiunge alla nostra collaborazione il reciproco commitment per un approccio d\u2019investimento responsabile e di lungo termine\u201d, conclude Coppola."}