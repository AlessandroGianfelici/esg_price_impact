{"date": "20210317", "category": "Social Impact", "title": "La Commissione europea eroga ulteriori 9 mld a 7 Stati membri nell\u2019ambito di SURE. All\u2019Italia altri 3,8 mld", "text": "La Commissione europea ha erogato 9 miliardi di euro a 7 Stati membri dell\u2019UE nella quinta tranche di sostegno finanziario agli Stati membri a titolo dello strumento SURE. Si tratta della seconda erogazione del 2021. Nell\u2019ambito delle operazioni odierne, la Repubblica Ceca ha ricevuto 1 miliardo, la Spagna 2,87 miliardi, la Croazia 510 milioni, l\u2019Italia 3,87 miliardi, la Lituania 302 milioni, Malta 123 milioni e la Slovacchia 330 milioni. \u00c8 la prima volta che la Cechia riceve finanziamenti nell\u2019ambito dello strumento. Gli altri 6 paesi dell\u2019UE hanno gi\u00e0 beneficiato di prestiti nel quadro di SURE. Il 9 marzo 2021 la Commissione europea ha emesso la quinta tranche di obbligazioni sociali nell\u2019ambito dello strumento SURE dell\u2019UE, la seconda per il 2021, per un valore totale di 9 miliardi. \u00c8 stata emessa un\u2019unica tranche con scadenza a giugno 2036. L\u2019obbligazione ha suscitato un forte interesse degli investitori, grazie al quale la Commissione ha ottenuto ancora una volta condizioni di prezzo assai favorevoli. Tali condizioni sono trasferite direttamente agli Stati membri dell\u2019UE. Questo risultato significativo \u00e8 stato conseguito in un contesto caratterizzato dalla recente volatilit\u00e0 dei mercati dei capitali e dall\u2019aumento dei tassi di interesse a livello mondiale. Le obbligazioni emesse dall\u2019UE a titolo dello strumento SURE ricevono l\u2019etichetta di \u201cobbligazioni sociali\u201d. Ci\u00f2 garantisce agli investitori in tali obbligazioni che i fondi cos\u00ec mobilitati saranno realmente destinati a scopi sociali. Finora 16 Stati membri hanno ricevuto un totale di 62,5 miliardi sotto forma di prestiti back-to-back nell\u2019ambito dello strumento SURE. Nel corso del 2021 la Commissione continuer\u00e0 ad adoperarsi per reperire oltre 25 miliardi attraverso l\u2019emissione di obbligazioni SURE dell\u2019UE. Una volta completate tutte le erogazioni nell\u2019ambito di SURE, la Cechia avr\u00e0 ricevuto 2 miliardi, la Spagna 21,3 miliardi, la Croazia 1 miliardo, l\u2019Italia 27,4 miliardi, la Lituania 602 milioni, Malta 244 milioni e la Slovacchia 631 milioni. Finora la Commissione ha proposto un totale di 90,6 miliardi di sostegno finanziario a favore di 19 Stati membri, di cui 90,3 miliardi, destinati a 18 Stati membri, sono stati autorizzati. \u00c8 altres\u00ec prevista l\u2019approvazione del Consiglio riguardo ai 230 milioni proposti a favore dell\u2019Estonia. Inoltre gli Stati membri possono ancora presentare richieste di sostegno finanziario nell\u2019ambito di SURE, la cui dotazione complessiva arriva fino a 100 miliardi. "}