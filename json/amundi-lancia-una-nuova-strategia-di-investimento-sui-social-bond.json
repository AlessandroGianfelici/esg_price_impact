{"date": "20210111", "category": "Sustainable bond", "title": "Amundi lancia una nuova strategia di investimento sui Social Bond", "text": "Dopo l\u2019affermazione dei green bond nel 2020, il 2021 sar\u00e0 l\u2019anno dei social bond. Una conferma viene anche dal lancio da parte di Amundi, colosso francese dell\u2019asset management, della prima strategia di investimento specializzata in social bond. La nuova soluzione di investimento, che avr\u00e0 una prospettiva globale, offrir\u00e0 un\u2019elevata esposizione verso i social bond, a cui sar\u00e0 riservata una quota minima del 75% degli asset. La pandemia ha portato a una crescita dell\u2019attenzione e delle esigenze finanziarie che riguardano progetti legati al supporto delle persone in difficolt\u00e0 e allo sviluppo sociale. Secondo uno studio effettuato da Amundi le emissioni di social bond sono triplicate nel 2020 rispetto all\u2019anno precedente, mostrando la tendenza all\u2019affermazione e allo sviluppo di questo segmento di obbligazioni sulla scia di quanto accaduto per i green bond il cui settore, secondo alcune stime, potrebbe raggiungere il trilione di dollari gi\u00e0 nel 2021.  Sul mercato in questa fase si affacciano soprattutto enti sovrani, sovranazionali e agenzie, come \u00e8 il caso come il social bond da 17 miliardi di euro lanciato il 20 ottobre dalla UE per supportare il finanziamento dei programmi degli stati membri dedicati al sostegno dell\u2019occupazione durante la pandemia di Covid-19. Ma, come avvenuto per le obbligazioni ambientali, il mercato si allargher\u00e0 man mano a soggetti differenti e societ\u00e0.  \u201cNel contesto dell\u2019attuale crisi economica e sanitaria, riteniamo che gli investitori siano sempre pi\u00f9 alla ricerca di soluzioni innovative in grado di generare risultati positivi per la societ\u00e0 nel suo insieme\u201c, ha commentato Eric Brard, Head of Fixed Income di Amundi, \u201cessendo il segmento in pi\u00f9 rapida crescita del mercato del reddito fisso sostenibile del 2020, i social bond stanno emergendo come uno strumento finanziario appropriato per cercare di cogliere le opportunit\u00e0 di finanziamento dei progetti con un\u2019agenda sociale, senza rinunciare ai rendimenti.\u201d La nuova strategia di Amundi investir\u00e0 principalmente in social bond, in linea con i Principi dei Social Bond (SBP) dell\u2019International Capital Markets Association, i cui proventi saranno utilizzati per progetti conformi alle categorie di progetti SBP. Inoltre, Amundi cercher\u00e0 di espandere l\u2019universo di investimento includendo bond tradizionali emessi da enti sovrani e societ\u00e0 accuratamente selezionate per le loro solide pratiche sociali. Il portafoglio pu\u00f2 inoltre includere strumenti innovativi come bond legati alla sostenibilit\u00e0 con obiettivi sociali. Il nuovo prodotto finanziario sar\u00e0 gestito dal team Alpha Fixed Income di Amundi, che beneficia di un solido track record nella gestione di strategie di reddito fisso euro e globale. Isabelle Vic-Philippe, Head of Euro Aggregate, sar\u00e0 il Lead Portfolio Manager della strategia, e sar\u00e0 affiancata da Alban de Fa\u00ff, Head of Fixed Income Socially Responsible Investing (SRI) Process, e da Dany da Fonseca, Fixed Income Euro Investment Grade (IG) Credit. Il team di gestione sar\u00e0 inoltre supportato dal team ESG di Amundi, composto da 23 esperti (analisti, voting team e data team) e le scelte di investimento saranno integrate dal processo di analisi ESG messo a punto dal gruppo transalpino."}