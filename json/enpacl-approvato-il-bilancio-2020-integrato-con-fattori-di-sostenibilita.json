{"date": "20210511", "category": "Casse di previdenza", "title": "Enpacl, approvato il bilancio 2020 integrato con fattori di sostenibilit\u00e0", "text": "L\u2019Assemblea dei Delegati dell\u2019Enpacl, Ente di previdenza dei consulenti del lavoro, ha approvato i il bilancio consuntivo 2020, la cui relazione sulla gestione \u00e8 integrata con fattori di sostenibilit\u00e0, redatta in conformit\u00e0 ai principi previsti dal GRI. Ricavi per 231 milioni di euro, avanzo di esercizio di oltre 51 milioni e un patrimonio che supera la cifra di 1,3 miliardi (+4% rispetto al 2019), tale da garantire oltre 10 volte la spesa per pensioni in essere. La redditivit\u00e0 del portafoglio investito per il 2020 \u00e8 pari al 3,58%, superiore agli obiettivi benchmark, pari all\u20191,16%. Il 47% degli iscritti all\u2019ENPACL \u00e8 donna, a conferma di un trend iniziato gi\u00e0 da anni e che vede ben 7 Regioni a maggioranza femminile. L\u2019Enpacl nel 2020 ha erogato quasi 11.000 assegni pensionistici. Ogni Consulente del Lavoro ha versato in media quasi 7.800 euro di contributi obbligatori (soggettivo e integrativo). L\u2019Ente riconosce ai fini pensionistici, unico nel panorama della previdenza dei liberi professionisti, ben il 75% della contribuzione integrativa versata dagli iscritti. \u201cIl bilancio 2020 \u2013 afferma il Presidente Alessandro Visparelli \u2013 conferma la sostenibilit\u00e0 dei conti dell\u2019ENPACL e il nostro impegno per garantire pensioni adeguate agli iscritti. Questo non ci ha impedito di sostenere i colleghi durante l\u2019attuale fase emergenziale, fornendo loro tempestivamente i servizi e i sussidi necessari.\u201d \u201cPer aiutare i colleghi in difficolt\u00e0 \u2013 prosegue Visparelli \u2013 l\u2019Ente ha messo in campo risorse straordinarie. Abbiamo elevato da 4,25 milioni a ben 18,7 milioni lo stanziamento per prestazioni assistenziali. L\u2019attualit\u00e0 della situazione emergenziale consiglia di adottare misure analoghe anche nell\u2019anno in corso\u201d. Infatti, l\u2019Assemblea dei Delegati ha deliberato di stanziare quasi 9 milioni per tali finalit\u00e0, da utilizzare nell\u2019anno 2021. Dal punto di vista delle scelte tattiche per ciascuna delle categorie di investimento, la gestione del patrimonio ha posto in essere modalit\u00e0 di gestione che privilegiano gli investimenti di tipo sostenibile. In particolare, si \u00e8 proceduto con un ulteriore miglioramento dello score ESG, cresciuto nel 2020 di un ulteriore 10% rispetto al valore 2019 (score MSCI Sustanability da 5,61 a 6,17). Si \u00e8 inoltre allargato l\u2019ambito di sostenibilit\u00e0 coperto dagli investimenti complessivi dell\u2019Ente, anche dal punto di vista qualitativo. Di seguito un\u2019analisi ESG dei principali investimenti: Comparti ENPACL Multistrategia, ENPACL Credito, ENPACL Imprese: nell\u2019ambito di ciascun comparto sono stati sottoscritti a partire dal 2019 fondi, societ\u00e0 ed emissioni preferibilmente ESG, elevando lo score ESG e determinando rendimenti sopra la media e variabilit\u00e0 pi\u00f9 bassa della media del portafoglio. Comparto Flessibile e fondi ESG Corporate Bond Europe ed Equity Europe: l\u2019investimento diretto in fondi ESG, ha riguardato per il 2020 la creazione di un comparto specifico dedicato al tema della sostenibilit\u00e0 e due fondi selezionati in quanto rispondenti ai livelli pi\u00f9 alti di valutazione ESG, con rendimenti sopra la media e variabilit\u00e0 pi\u00f9 bassa della media. Fondi di private equity, private debt e infrastrutture: tali fondi rappresentano investimenti a favore del so- stegno alla crescita per societ\u00e0 medie e piccole, non quotate ed il cui finanziamento rappresenta supporto alla governance e garanzia di continuit\u00e0 del loro business, parte cruciale dello sviluppo dell\u2019economia italiana. Le redditivit\u00e0 obiettivo di tali fondi e la stabilit\u00e0 nella realizzazione degli stessi, confermano uno dei principali effetti economico-finanziari insiti nella tipologia degli investimenti coerenti con i principi ESG.\u00a0"}