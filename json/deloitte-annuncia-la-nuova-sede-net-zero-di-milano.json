{"date": "20210519", "category": "Near Zero Energy Building", "title": "Deloitte annuncia la nuova sede Net Zero di Milano", "text": "Deloitte\u00a0Italia annuncia il trasferimento della nuova sede del network in Corso Italia 23, nel cuore di Milano, complesso immobiliare di propriet\u00e0 del Gruppo Allianz. Il nuovo headquarter ospiter\u00e0 circa 5.000 persone a partire da dicembre 2023 e si estender\u00e0 su una superficie di 49.000 mq. Sar\u00e0 uno dei primi edifici in Italia a\u00a0emissioni zero, con pi\u00f9 di 1.100 mq di nuove aree verdi. \u201cLa scelta del nuovo edificio nasce per supportare la crescita del network e si inserisce con coerenza nel nostro programma Impact for Italy\u201d \u2013 commenta\u00a0Fabio Pompei, CEO di Deloitte Italia \u2013 \u201cIn questo momento storico, in cui il lavoro e i suoi spazi vanno ripensati, vogliamo guardare positivamente al futuro e immaginare le nostre persone al centro di uno\u00a0spazio lavorativo sostenibile\u00a0e flessibile, che favorisca l\u2019innovazione, l\u2019inclusione, la creativit\u00e0, il benessere e la pi\u00f9 efficace collaborazione tra le nostre persone\u201d. Giacomo Campora, Ad di Allianz sottolinea:\u201d Abbiamo accolto con soddisfazione la scelta di Deloitte Italia di credere nel progetto Corso Italia 23 e di farne il loro nuovo headquarter milanese, che sono certo diventer\u00e0 un campus a forte trazione tanto innovativa quanto all\u2019insegna della sostenibilit\u00e0\u201d. I nuovi uffici di Corso Italia 23, zona in continua evoluzione che nel prossimo futuro vedr\u00e0 l\u2019apertura della\u00a0linea 4 della Metropolitana milanese, hanno ospitato fino al 2018 l\u2019headquarter del gruppo Allianz nel capoluogo lombardo. La struttura si fonda sul concetto di campus, ovvero un unico complesso con tre building, costituito da aree interconnesse con percorsi orizzontali e verticali che permettono di sfruttare al meglio tutto lo spazio disponibile. Il complesso, che resta di propriet\u00e0 di Allianz, occupa inoltre una posizione centrale in una zona iconica della citt\u00e0 di Milano ed \u00e8 caratterizzato da\u00a0elevati standard di design, tecnologia e sostenibilit\u00e0, che contribuiscono alla\u00a0rigenerazione urbanistica e alla riforestazione\u00a0della citt\u00e0. Elena Vistarini, Real Estate Industry Leader di Deloitte Italia, aggiunge: \u201cIl trasferimento in questo smart building permetter\u00e0 a Deloitte Italia un\u2019ottimizzazione del risparmio energetico attraverso l\u2019utilizzo di energie rinnovabili. L\u2019edificio sar\u00e0 NZEB (Near Zero Energy Building), certificato\u00a0LEED Platinum e WELL Gold\u00a0e sar\u00e0 dotato di funzionalit\u00e0 \u201cSmart Ready\u201d personalizzabili, con un monitoraggio in tempo reale delle condizioni ambientali\u201d. Donato Saponara, Country Head-Italia, Head of Transactions West Europe di Allianz Real Estate, dichiara: \u201cQuesto progetto di riqualificazione immobiliare rappresenta un\u2019eccellenza di Allianz Real Estate. Con il supporto della Soprintendenza dei Beni Culturali e del Comune di Milano, stiamo rigenerando un asset che rappresenta un punto di riferimento per qualit\u00e0 e dimensione nel centro di Milano. Il progetto dello studio internazionale di architettura SOM ha\u00a0performance ESG uniche, in linea con il nostro impegno per la sostenibilit\u00e0 e il benessere delle persone. Il concetto di campus, la fluidit\u00e0 dell\u2019edificio, la flessibilit\u00e0 dei suoi spazi e la volont\u00e0 di innovazione sono i principi fondanti del progetto\u201d. Gli accordi siglati tra Deloitte e Allianz Real Estate prevedono la firma di un contratto di locazione di 12 anni. Il complesso architettonico \u00e8 stato progettato nel 1958 da\u00a0Gio Ponti,\u00a0Fornaroli\u00a0e\u00a0Portaluppi\u00a0mentre il progetto di riqualificazione \u00e8 stato realizzato dallo studio americano\u00a0Skidmore Owings & Merrill\u00a0(SOM), che ha rispettato lo spirito innovativo che ha ispirato il progetto iniziale e che ora collabora con Allianz Real Estate e Deloitte Italia alla prossima fase di sviluppo di Corso Italia 23."}