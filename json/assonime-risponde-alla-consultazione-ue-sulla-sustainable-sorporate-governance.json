{"date": "20210216", "category": "Direttive UE", "title": "Assonime risponde alla consultazione UE sulla Sustainable Sorporate Governance", "text": "Assonime, l\u2019associazione italiana delle societ\u00e0 quotate, ha risposto alla consultazione pubblica della Commissione Europea sulla Sustainable Corporate Governance e, in particolare, sulle possibili iniziative legislative su due temi particolarmente rilevanti e delicati per le imprese, la considerazione degli interessi degli stakeholder nell\u2019ambito del diritto societario e la previsione di uno specifico dovere di diligenza nella catena di fornitura. La risposta di Assonime, condivisa anche in sede di EuropeanIssuers, riconosce l\u2019importanza dei temi oggetto di consultazione e suggerisce un approccio graduale a proporzionato, che tenga conto e valorizzi l\u2019evoluzione dell\u2019autodisciplina e delle prassi esistenti. Con riferimento al tema della considerazione degli interessi degli stakeholder nell\u2019ambito del diritto societario, Assonime ha precisato che un eventuale intervento europeo dovrebbe favorire e consolidare l\u2019affermarsi di un modello europeo di impresa nel quale la considerazione degli interessi degli stakeholder sia parte integrante dell\u2019obiettivo di creazione di valore a lungo temine a favore degli azionisti.  Inoltre andrebbero incoraggiati gli Stati membri, attraverso una Raccomandazione europea, ad assicurare che il contesto normativo sui doveri degli amministratori e lo scopo d\u2019impresa sia coerente con questo modello. Allo stesso tempo non si dovrebbe alterare l\u2019attuale sistema di enforcement dei doveri fiduciari degli amministratori basato fondamentalmente sul potere degli azionisti di promuovere azioni di responsabilit\u00e0 a tutela dell\u2019interesse della societ\u00e0, che include l\u2019adeguata considerazione degli interessi degli stakeholder. Sul tema del dovere di diligenza nella catena di fornitura, Assonime ha sottolineato come una sua eventuale definizione legislativa debba definire tale dovere esclusivamente quale \u201cobbligo di mezzi\u201d, attraverso l\u2019adozione di un adeguato ed efficace sistema di procedure, e non come \u201cobbligo di risultato\u201d, non potendo attribuire all\u2019impresa la responsabilit\u00e0 di eventuali danni creati da terzi.  Inoltre andrebbe limitato l\u2019ambito di applicazione del dovere di diligenza alle societ\u00e0 di grandi dimensioni e alle catene di fornitura sui cui queste societ\u00e0 possono esercitare un effettivo potere contrattuale. Per non penalizzare la competitivit\u00e0 delle imprese europee, l\u2019applicazione del dovere di vigilanza dovrebbe essere estesa anche alle societ\u00e0 extra-europee che forniscono beni e servizi nell\u2019UE.  Infine andrebbe esclusa qualsiasi forma di responsabilit\u00e0 oggettiva della societ\u00e0 per i danni cagionati dal fornitore, salvo che la societ\u00e0 stessa via abbia intenzionalmente contribuito, prevedendo che l\u2019enforcement si concentri sui casi di non-compliance con gli obblighi procedurali."}