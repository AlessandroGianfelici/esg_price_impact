{"date": "20210426", "category": "L'opinione di Dieter K\u00fcffer, Senior Portfolio Manager della strategia RobecoSAM Sustainable Water Equities di Robeco", "title": "Agricoltura smart e sostenibile per sostenere la crescita demografica", "text": "Dal campo alla tavola, l\u2019agricoltura intelligente utilizza la tecnologia per ottimizzare le risorse, migliorare le coltivazioni, ridurre gli sprechi, conservare la biodiversit\u00e0 e aumentare la sicurezza dei cibi lungo tutta la catena del valore alimentare. Le Nazioni Unite stimano che, entro il 2050, la popolazione mondiale raggiunger\u00e0 i 9,7 miliardi di individui. Ci\u00f2 significa che ogni anno vi saranno 65 milioni in pi\u00f9 di bocche da sfamare, con conseguente maggiore pressione sui settori alimentare e agricolo affinch\u00e9 producano di pi\u00f9 per tenere il passo.  Inoltre, la terra coltivabile sta diventando sempre pi\u00f9 scarsa, con l\u2019espansione esponenziale di popolazioni e citt\u00e0. Il numero di megacitt\u00e0 \u2013 definite come aventi pi\u00f9 di 10 milioni di abitanti \u2013 \u00e8 in aumento a livello mondiale, in particolare nei Paesi in via di sviluppo. La terra non \u00e8 l\u2019unico bene prezioso disponibile in quantit\u00e0 limitata. Con l\u2019aumento delle popolazioni, aumenta anche il consumo di acqua. La domanda globale di acqua gi\u00e0 supera l\u2019offerta, con due miliardi di persone che vivono attualmente in zone di forte stress idrico. In tutto il mondo, le abitudini alimentari stanno cambiando, dato che le persone abbandonano il consumo di alimenti come radici, tuberi e cereali a favore di proteine animali come carne e latte, che richiedono un utilizzo esponenzialmente pi\u00f9 elevato di acqua e altre risorse. Sebbene alcuni di questi cambiamenti siano sani e desiderabili, essi sono comunque costosi, provocano un consumo intensivo di risorse e aumentano la pressione sull\u2019approvvigionamento idrico. Ad esempio, produrre un chilogrammo di carne bovina richiede 15.000 litri di acqua. L\u2019agricoltura e le coltivazioni sono fortemente vulnerabili agli effetti dannosi del riscaldamento globale. In alcune regioni, le colture sono perse a causa di sovra-precipitazioni e inondazioni, mentre in altre zone le colture soffrono a causa di ondate di calore e siccit\u00e0. Gli agricoltori devono riuscire ad adattarsi in fretta per evitare danni alle colture e perdite di raccolto. Allo stesso tempo, per sfamare il mondo senza danneggiare il pianeta, gli agricoltori devono ottimizzare le risorse e sviluppare pratiche agricole intelligenti per il clima, in modo da ottenere un\u2019agricoltura produttiva e resiliente. Per la produttivit\u00e0 agricola \u00e8 essenziale un buon approvvigionamento di acqua, per trasportare l\u2019acqua ai campi e alle aziende agricole, sono necessarie reti efficienti di pompe, raccordi e sistemi di irrigazione. Grazie alla digitalizzazione, queste reti e sistemi vengono dotati di sensori che rilevano rapidamente perdite e rotture, monitorano i livelli di umidit\u00e0 della terra e regolano il dosaggio dell\u2019acqua in base alle esigenze del suolo. Inoltre, progressi nel trattamento e nell\u2019analisi delle acque stanno contribuendo a identificare ed estrarre sostanze chimiche, fertilizzanti e contaminanti dalle acque reflue o di scarto, in modo che esse possano essere reimmesse in modo sicuro nell\u2019ambiente o riciclate all\u2019interno del sistema. Infine, l\u2019importanza dell\u2019acqua va oltre il semplice fatto di irrigare e nutrire le colture. Migliorare la ritenzione idrica del suolo aiuta a ripristinare la materia organica e a ridurre l\u2019erosione. Ci\u00f2 porta a colture pi\u00f9 nutrienti e bestiame pi\u00f9 sano.  Garantire un approvvigionamento idrico sicuro non \u00e8 l\u2019unico approccio possibile verso un\u2019agricoltura sostenibile. Dalla terra alla tavola, In Robeco stiamo investendo in soluzioni che aumentano l\u2019efficienza nei sistemi agricoli e alimentari. L\u2019attenzione dell\u2019agricoltura intelligente verso la riduzione degli sprechi, e la protezione dei terreni e della vegetazione, la rende un\u2019area matura per l\u2019applicazione dei principi della circolarit\u00e0. La tecnologia GPS \u00e8 gi\u00e0 ampiamente utilizzata per guidare trattori e trebbiatrici, riducendo i costi e le emissioni di CO2 associate al funzionamento delle macchine agricole. Inoltre, l\u2019intelligenza artificiale e l\u2019apprendimento automatico possono insegnare alle attrezzature agricole a rilevare le erbacce nei campi, e ad applicare automaticamente prodotti chimici per la protezione del raccolto con precisione e accuratezza mai viste prima. Di conseguenza, il volume delle sostanze chimiche richieste pu\u00f2 essere ridotto fino al 90%, proteggendo in modo significativo la biodiversit\u00e0 senza compromettere la resa delle colture. La crescita demografica, la scarsit\u00e0 di risorse e i cambiamenti climatici stanno mettendo a dura prova il settore agricolo e l\u2019ambiente."}