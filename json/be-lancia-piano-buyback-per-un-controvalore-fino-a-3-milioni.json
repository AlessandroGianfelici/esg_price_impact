{"date": "20201014", "category": "Cda", "title": "BE lancia piano buyback per un controvalore fino a 3 milioni", "text": "Be Shaping the Future comunica che, nell\u2019ambito dell\u2019autorizzazione al piano di acquisto di azioni proprie deliberata dall\u2019Assemblea degli azionisti lo scorso 22 aprile 2020, intende dare avvio al programma di acquisto di azioni proprie fino ad un controvalore massimo di 3 milioni, da eseguirsi entro il 31 gennaio 2021. Successivi acquisti saranno valutati a seguito del completamento dell\u2019attuale programma.L\u2019avvio del piano di acquisto ha come finalit\u00e0: consentire di stabilizzare l\u2019andamento borsistico del titolo in caso di possibili fenomeni speculativi; dotare la societ\u00e0 di un utile strumento da poter utilizzare a supporto del piano strategico di crescita, anche per linee esterne; a discrezione del Consiglio di amministrazione, essere inoltre utilizzate nell\u2019attuazione di piani di incentivazione a favore di amministratori e/o dipendenti investiti di funzioni chiave della Societ\u00e0 e delle controllate. La finestra temporale del Programma avr\u00e0 inizio il 14 ottobre 2020 e terminer\u00e0 il 31 gennaio 2021. L\u2019acquisto di azioni avverr\u00e0 ad un prezzo unitario che sar\u00e0 determinato di volta in volta per ciascuna operazione, in considerazione dell\u2019ammontare del capitale sociale e del patrimonio netto, tenuto anche conto della flessibilit\u00e0 necessaria in questo genere di operazioni, come segue: (a) ad un prezzo minimo non inferiore al 10% rispetto al prezzo di riferimento che il titolo avr\u00e0 registrato nella seduta di Borsa del giorno precedente al compimento di ogni singola operazione; (b) ad un prezzo massimo non superiore al 10% rispetto al prezzo di riferimento che il titolo avr\u00e0 registrato nella seduta di Borsa del giorno precedente al compimento di ogni singola operazione."}