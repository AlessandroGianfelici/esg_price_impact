{"date": "20210428", "category": "Certificazione ESG", "title": "SACE \u00e8 Green Star: premiata tra le aziende pi\u00f9 sostenibili in Italia", "text": "SACE ha ricevuto il sigillo di qualit\u00e0 \u201cGreen Star Sostenibilit\u00e0 2021\u201d nel settore Assicurazioni come una delle aziende pi\u00f9 sostenibili in Italia. La classifica, che si basa sui temi della responsabilit\u00e0 ambientale, economica e sociale, \u00e8 stata stilata dall\u2019istituto tedesco ITQF e il suo media partner La Repubblica Affari & Finanza. Per il conferimento di questa certificazione, sono state raccolte circa un milione di informazioni sul tema per decretare le aziende pi\u00f9 sostenibili del Paese nel 2021. In particolare, tali dati sono stati analizzati e verificati sul web, nell\u2019arco temporale degli ultimi 12 mesi, sviluppando in questo modo la pi\u00f9 grande ricerca sulla sostenibilit\u00e0 in Italia. Le \u201cGreen Star\u201d, infatti, sono quelle aziende che pi\u00f9 si sono impegnate attraverso strategie di green economy, con il preciso intento di minimizzare l\u2019impatto nel pieno rispetto dell\u2019ambiente e della societ\u00e0. Nell\u2019ultimo anno, attraverso il Decreto Semplificazioni del luglio 2020, SACE ha aggiunto un nuovo fondamentale tassello alla sua operativit\u00e0, diventando protagonista del Green New Deal italiano nel pi\u00f9 ampio piano europeo che promuove un\u2019Europa pulita e circolare.  SACE, che in soli 5 mesi ha approvato le prime operazioni per oltre 900 milioni, pu\u00f2 quindi rilasciare garanzie pubbliche in favore di progetti che diano forte impulso alla sostenibilit\u00e0 ambientale, nella consapevolezza che questo tema \u00e8 e sar\u00e0 fondamentale per la transizione ecologica del Paese, con notevoli impatti sulle generazioni future.  Nello specifico, SACE valuter\u00e0 progetti sul territorio domestico in grado di agevolare la transizione verso un\u2019economia a minor impatto ambientale; integrare i cicli produttivi con tecnologie a basse emissioni per la produzione di beni e servizi sostenibili; promuovere iniziative che hanno l\u2019obiettivo di sviluppare una nuova mobilit\u00e0 a minori emissioni inquinanti, soprattutto per l\u2019uso di veicoli puliti e carburanti alternativi e per progetti di mobilit\u00e0 multimodale. SACE ha un ruolo all\u2019avanguardia nel mondo finanziario poich\u00e9 \u00e8 la prima ad emettere un rating green relativo ai progetti, un compito che di solito viene affidato ad agenzie specializzate e che, consente a SACE di avere un ruolo fondamentale nella conclusione dell\u2019operazione finanziaria. "}