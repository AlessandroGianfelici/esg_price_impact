{"date": "20210514", "category": "Infrastrutture sanitarie", "title": "Intesa Sanpaolo eroga a Campus Bio-Medico un finanziamento con caretteristiche di sostenibilit\u00e0", "text": "Intesa Sanpaolo\u00a0e\u00a0Campus Bio-Medico, uno degli Enti Promotori dell\u2019Universit\u00e0 Campus Bio-Medico di Roma, hanno sottoscritto un\u00a0accordo di finanziamento\u00a0per un ammontare complessivo di\u00a050 milioni\u00a0di euro legato a\u00a0investimenti con caratteristiche innovative di sostenibilit\u00e0. Il piano di investimenti cos\u00ec finanziato prevede la realizzazione di nuovi spazi ed infrastrutture per la didattica universitaria, la formazione e la ricerca scientifica tutti con caratteristiche di\u00a0sostenibilit\u00e0 ambientale ed efficienza energetica. \u201cPer Intesa Sanpaolo \u00e8 motivo di grande orgoglio e soddisfazione poter supportare un\u2019eccellenza italiana come l\u2019Universit\u00e0 Campus Bio-Medico di Roma nei propri progetti di sviluppo \u2013 dichiara\u00a0Richard Zatta, Responsabile Global Corporate della Divisione IMI Corporate & Investment Banking di Intesa Sanpaolo. In un momento come quello attuale, segnato profondamente dagli effetti della crisi pandemica, il sostegno al\u00a0settore della sanit\u00e0, dell\u2019universit\u00e0 e della ricerca scientifica\u00a0appare ancora pi\u00f9 cruciale. Il progetto finanziato permetter\u00e0 di ampliare ulteriormente gli spazi per la didattica universitaria con\u00a0strutture ecosostenibili e a basso impatto ambientale\u201d. Giuseppe Garofano, Presidente della Campus Bio-Medico \u2013 Soggetto Promotore dell\u2019Universit\u00e0 Campus Bio-Medico di Roma, ha dichiarato: \u201cI fondi di cui potremo disporre saranno investiti secondo un disegno coerente con la mission dell\u2019Ateneo per potenziarne l\u2019offerta formativa e di servizio secondo il paradigma della\u00a0sostenibilit\u00e0 integrale: ambientale, economica, sociale e finanziaria\u00a0che saranno l\u2019infrastruttura culturale sulla quale perseguiremo il piano di sviluppo a lungo termine dell\u2019Ateneo.\u201d L\u2019operazione prevede una tranche di circa 30 milioni finalizzata alla realizzazione di\u00a0infrastrutture verdi e di mobilit\u00e0 e spazi innovativi\u00a0dedicati alla formazione universitaria, all\u2019apprendimento informale e alla campus life che accoglieranno gli studenti dell\u2019Ateneo gi\u00e0 a partire\u00a0dall\u2019Anno Accademico 2022-23. Una seconda tranche da 20 milioni sar\u00e0 finalizzata a rifinanziare, allungando la scadenza, la rimanente parte di un precedente mutuo concesso per consentire\u00a0la costruzione del complesso ospedaliero e universitario\u00a0che oggi costituisce uno dei centri di eccellenza medici, scientifici ed accademici del Paese. Intesa Sanpaolo conclude cos\u00ec un\u2019ulteriore operazione a valere sui 6 miliardi dedicati alla\u00a0circular economy\u00a0previsti nel Piano d\u2019Impresa 2018-2021, plafond che dal suo lancio ha finanziato circa 200 progetti. Il finanziamento \u00e8 stato concluso dalla Divisione IMI Corporate & Investment Banking di Intesa Sanpaolo guidata da Mauro Micillo con il supporto del Circular Economy Desk di Intesa Sanpaolo Innovation Center, societ\u00e0 dedicata all\u2019innovazione e alla diffusione dell\u2019economia circolare."}