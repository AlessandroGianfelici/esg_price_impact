{"date": "20210510", "category": "Fondazione Symbola e Farmindustria", "title": "Enel: rapporto sulle \u201cScienze della vita\u201d una vera eccellenza del Made in Italy", "text": "Enel e Fondazione Symbola, in collaborazione con Farmindustria, hanno presentato il rapporto \u201c100 Italian Life Sciences Stories\u201d. Il report esplora, attraverso il racconto di cento storie di innovazione, un sistema che somma 1,8 milioni di lavoratori, un valore della produzione di 225 miliardi di euro nel 2018, un valore aggiunto di 100 miliardi di euro e che, considerando anche l\u2019indotto, raggiunge il 10% del PIL. La Lombardia \u00e8 la regione pi\u00f9 sviluppata con un valore aggiunto di 25 miliardi di euro e 355mila addetti. Gli highlights del report: \u201cAffrontare con coraggio la crisi prodotta\u00a0dalla pandemia da Covid19 e la crisi climatica\u00a0\u2013 dichiara\u00a0Ermete Realacci, presidente della Fondazione Symbola \u2013 non \u00e8 solo necessario ma rappresenta, come affermiamo nel Manifesto di Assisi, una grande occasione per rendere\u00a0la nostra economia e la nostra societ\u00e0 pi\u00f9 a misura d\u2019uomo e per questo pi\u00f9 capaci di futuro.\u00a0L\u2019Italia gioca un ruolo di protagonista anche nella filiera delle scienze della vita\u00a0come raccontiamo in questo dossier attraverso 100 esperienze che testimoniano la qualit\u00e0 delle istituzioni, delle imprese e della ricerca italiane, che sempre pi\u00f9 vanno messe al servizio anche di un rafforzamento della medicina territoriale. \u00c8\u00a0un patrimonio di grande valore strategico per il Paese, che concorre a creare buona economia e posti di lavoro nella direzione di una visione umanistica del futuro\u201d. \u201cLa filiera delle scienze della vita rappresenta un patrimonio di grande valore strategico per il Paese\u00a0\u2013 dichiara Francesco Starace, Amministratore Delegato e Direttore Generale Enel \u2013 che concorre a creare sviluppo economico e posti di lavoro nella direzione di una visione umanistica del futuro. La pandemia ha portato a ripensare molti aspetti della nostra vita quotidiana, a partire dall\u2019attenzione alla salute. Per questo motivo abbiamo deciso insieme a Symbola, in collaborazione con Farmindustria, di raccontare\u00a0100 storie di aziende, ricercatori, scienziati, universit\u00e0, start-up e strutture sanitarie\u00a0che ogni giorno lavorano per garantire la salute delle persone e permettono di avere a disposizione i migliori strumenti per la cura e il miglioramento della qualit\u00e0 di vita dei pazienti.\u00a0Il rapporto mette in luce una vera e propria eccellenza\u00a0per il nostro Paese, un patrimonio di competenze, innovazioni e tecnologie apprezzato e riconosciuto in tutto il mondo\u201d."}