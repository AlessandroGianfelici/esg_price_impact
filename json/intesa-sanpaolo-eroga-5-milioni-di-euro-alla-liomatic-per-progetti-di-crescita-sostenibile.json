{"date": "20210210", "category": "Finanziamenti ESG", "title": "Intesa Sanpaolo eroga 5 milioni di euro alla Liomatic per progetti di crescita sostenibile", "text": "Intesa Sanpaolo supporta la Liomatic, nel suo progetto verso una crescita sostenibile, con un finanziamento di 5 milioni di euro, che prevede obiettivi di miglioramento ESG. Il finanziamento S-Loan, strutturato per accompagnare gli sforzi delle imprese nella direzione di una maggiore sostenibilit\u00e0, \u00e8 in questo caso garantito digitalmente e da Sace tramite Garanzia Italia. Il finanziamento \u00e8 finalizzato a sostenere il capitale circolante, il costo del personale e a finanziare il piano investimenti di Liomatic che sar\u00e0 incentrato su nuovi programmi ESG gi\u00e0 strategici per l\u2019azienda. L\u2019operazione, della durata di 72 mesi, avr\u00e0 fra i diversi obiettivi il coinvolgimento dei fornitori e di almeno il 25% della propria clientela su temi di sostenibilit\u00e0 grazie alla linea \u201cgreen\u201d e all\u2019introduzione delle cialde compostabili, oltre all\u2019utilizzo nei distributori automatici di materiali in PET biodegradabile o comunque alternativi alla plastica per quanto concerne bicchieri e palettine. Liomatic inoltre da tempo sviluppa programmi di incremento della sicurezza e del benessere dei dipendenti, stanziando parte del fatturato annuo ad iniziative di welfare aziendale. \u201cI criteri ESG sviluppati nel mondo della finanza con l\u2019obiettivo di valutare gli investimenti sono oggi dei punti di riferimento per le imprese che vogliono indirizzare la propria strategia sostenibile \u2013 ha sottolineato Luca Severini, Direttore Regionale Toscana e Umbria Intesa Sanpaolo.  Liomatic nasce dall\u2019idea imprenditoriale di Paolo Caporali che nel 1973 concretizza la sua idea di \u201cmettere in contatto le persone attraverso la \u201cPausa caff\u00e8\u201d. La rete commerciale copre capillarmente diverse regioni sul territorio nazionale oltre a Germania, Spagna, Portogallo e Romania. Il core business si concentra sulla vendita di alimenti e bevande tramite distributori automatici e semi-automatici (vending machine) in aziende, uffici pubblici e privati, scuole, universit\u00e0, ospedali, nonch\u00e9 macchine in comodato d\u2019uso e caff\u00e8 per uffici e famiglie."}