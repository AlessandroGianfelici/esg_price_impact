{"date": "20201125", "category": "I flussi netti da inizio anno sono +17,3 miliardi di euro", "title": "Assogestioni, la raccolta del mese di ottobre arriva a 2,9 miliardi di euro", "text": "Nel mese di ottobre l\u2019industria del risparmio gestito in Italia ha totalizzato una raccolta netta pari a 2.953 milioni di euro secondo i dati di Assogestioni. In particolare, i fondi di investimento, ad eccezione dei fondi monetari, hanno registrato un risultato pari a +4,3 miliardi di euro. Questo dato ha portato il saldo delle sottoscrizioni del sistema da inizio anno a +17,3 miliardi di euro. Le gestioni collettive hanno raccolto 2,4 miliardi di euro, mentre sono entrati nelle casse delle gestioni di portafoglio 553 milioni di euro. Il patrimonio gestito si \u00e8 assestato vicino ai suoi massimi storici a 2.334 miliardi di euro. Il 48,7% delle masse, circa 1.137 miliardi di euro \u00e8 rappresentato dalle gestioni collettive, mentre il restante 51,31%, circa 1.198 miliardi di euro, \u00e8 investito nei mandati.  Le sottoscrizioni registrate dai fondi aperti ammontano a 2,2 miliardi di euro. I flussi si sono indirizzati verso i prodotti bilanciati, con un +4,5 miliardi di euro, obbligazionari, con un +1,4 miliardo di euro, e azionario, con un +349 milioni di euro."}