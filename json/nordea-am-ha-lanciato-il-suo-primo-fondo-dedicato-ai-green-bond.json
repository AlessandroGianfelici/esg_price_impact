{"date": "20210426", "category": "Fondo Green Bond", "title": "Nordea AM ha lanciato il suo primo fondo dedicato ai green bond", "text": "Nordea ha lanciato il suo primo fondo sui green bond. Il fondo Nordea 1 \u2013 Global Green Bond avr\u00e0 almeno il 70% del patrimonio investito in green bond. Al fine di qualificarsi come green bond, il ricavato dell\u2019emissione deve essere utilizzato esclusivamente per finanziare o rifinanziare progetti o attivit\u00e0 in linea con gli obiettivi della tassonomia dell\u2019UE. Il mandato prevede che il gestore possa cercare opportunit\u00e0 anche nel segmento delle obbligazioni sociali e di quelle legate alla sostenibilit\u00e0, nonch\u00e9 obbligazioni convenzionali di societ\u00e0 in prima linea nell\u2019agenda ambientale. Gli emittenti che non soddisfano gli standard ESG dell\u2019azienda sono esclusi dall\u2019universo di investimento. La nuova strategia aderir\u00e0 ai principi ICMA Green Bond, le linee guida volontarie volte a garantire l\u2019integrit\u00e0 del mercato dei green bond, nonch\u00e9 allo standard EU Green Bond. Il fondo sar\u00e0 gestito da Anton Nykvist e Sascha Stallberg che potranno anche avvalersi delle competenze del pi\u00f9 ampio team guidato da Thede R\u00fcst. Thede R\u00fcst, Head of Emerging Markets Debt di\u00a0Nordea Asset Mangement, ha dichiarato: \u201cI green bond non solo hanno mostrato robuste caratteristiche di rendimento rispetto alle attivit\u00e0 a reddito fisso convenzionali, ma offrono anche protezione dai rischi legati al clima. Con tali interessanti caratteristiche a lungo termine, prevediamo che le obbligazioni verdi diventeranno un elemento centrale delle allocazioni a reddito fisso degli investitori negli anni a venire \u201c."}