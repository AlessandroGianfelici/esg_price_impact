{"date": "20210315", "category": "OPA", "title": "Enel lancia un\u2019OPA parziale su Enel Am\u00e9ricas, per riorganizzare le attivit\u00e0 rinnovabili in Sud America", "text": "Enel annuncia che, nell\u2019ambito dell\u2019operazione di riorganizzazione societaria volta ad integrare le attivit\u00e0 rinnovabili non convenzionali del Gruppo Enel in Centro e Sud America, escluso il Cile, nella controllata quotata cilena Enel Am\u00e9ricas, ha lanciato una offerta pubblica di acquisto volontaria parziale sulle azioni ordinarie e sulle American Depositary Shares (ADS) di Enel Am\u00e9ricas, fino a un massimo di 7.608.631.104 azioni pari al 10% dell\u2019attuale capitale sociale della medesima societ\u00e0. In particolare, l\u2019OPA si articola in un\u2019offerta pubblica di acquisto volontaria negli USA per le azioni detenute da cittadini americani, e le ADS, da chiunque detenute, ovunque si trovi il possessore, con corrispettivo pagabile in dollari USA in base all\u2019Observed Exchange Rate pubblicato dalla Banca Centrale del Cile con riferimento al giorno lavorativo precedente alla data del settlement dell\u2019Offerta Statunitense.\u00a0 Inoltre \u00e8 previsto un\u2019offerta pubblica di acquisto volontaria in Cile per le azioni, pagabile in pesos cileni. L\u2019Offerta Cilena \u00e8 soggetta ai termini e alle condizioni descritte nel prospetto cileno depositato presso la Commissione del mercato finanziario cilena. Il periodo d\u2019offerta avr\u00e0 inizio il 15 marzo e si concluder\u00e0 il 13 aprile 2021. Il corrispettivo complessivo massimo, ipotizzando un\u2019adesione integrale all\u2019OPA, di circa 1.065,2 miliardi di pesos cileni (pari a circa 1,2 miliardi di euro) sar\u00e0 finanziato dai flussi di cassa della gestione corrente e dalla capacit\u00e0 di indebitamento esistente."}