{"date": "20201210", "category": "Il valore complessivo dei strumenti finanziari \u00e8 pari a 4,35 miliardi", "title": "Eni, gli strumenti finanziari diventano Sustainability Linked", "text": "Eni trasforma in sostenibili i finanziamenti. Il gruppo guidato da Claudio Descalzi ha sottoscritto contratti finanziari sostenibili con primari istituti bancari per un ammontare complessivo di 4,35 miliardi di euro, legati al raggiungimento degli SDG delle Nazioni Unite. Le modifiche contrattuali hanno riguardato contratti finanziari in essere di Eni, di cui 1,5 miliardi di finanziamenti, 2,4 miliardi di linee di credito committed e 450 milioni di derivati per la copertura del rischio tasso. Le modifiche contrattuali hanno trasformato i finanziamenti e le linee di credito in \u201cSustainability Linked Loan\u201d, ed i derivati per la copertura del rischio tasso in \u201cSDG linked Interest Rate Swap\u201d in conformit\u00e0 con i Sustainability Linked Loan Principles. Gli elementi di sostenibilit\u00e0 sono stati introdotti attraverso un meccanismo di bonus/malus associato ad uno specifico obiettivo di performance di sostenibilit\u00e0 collegato ai Sustainable Development Goals, ed in particolare all\u2019SDG 7 \u201cEnergia pulita e accessibile\u201d e all\u2019SDG 13 \u201cLotta contro il cambiamento climatico\u201d. Questo importante risultato \u00e8 parte della pi\u00f9 ampia strategia di transizione di Eni che coinvolge anche la finanza sostenibile e rappresenta la concretizzazione degli impegni che la Societ\u00e0 ha assunto nell\u2019ambito della CFO Taskforce for the SDGs del Global Compact delle Nazioni Unite. Claudio Descalzi, AD di Eni, ha dichiarato: \u201cAbbiamo fatto un ulteriore e importante passo avanti nel nostro percorso di transizione energetica. Collegare i nostri strumenti finanziari agli obiettivi di sviluppo sostenibile delle Nazioni Unite \u00e8 per noi un impegno forte e concreto, attraverso il quale vogliamo trasmettere al mercato e ai nostri stakeholder l\u2019assoluto rigore e l\u2019irreversibilit\u00e0 della nostra evoluzione sostenibile verso la decarbonizzazione\u201d. Eni \u00e8 stata supportata da diverse banche, tra le quali Banco Bilbao Vizcaya Argentaria, Barclays, BNL gruppo BNP Paribas, BofA Securities, Cr\u00e9dit Agricole Corporate and Investment Bank, HSBC, Intesa Sanpaolo, Mediobanca, Santander CIB, SMBC, UBI Banca, e UniCredit."}