{"date": "20210224", "category": "Formazione ", "title": "Universit\u00e0 italiane: oltre il 40% tra le prime mille a livello globale ma nessuna nelle prime 100", "text": "Il sistema universitario italiano si conferma a qualit\u00e0 diffusa sul territorio, senza universit\u00e0 tra le prime 100, ma con oltre il 40% degli atenei nei primi mille a livello globale, meglio di Francia, Cina e Stati Uniti che ne posizionano meno del 10%. E\u2019 quanto emerge dalla seconda edizione della ricerca sulla reputazione dell\u2019universit\u00e0 italiana nel mondo, realizzata da italiadecide in collaborazione con Intesa Sanpaolo, utilizzando un approccio sistemico all\u2019analisi dei ranking QS e THE, tra i principali per prestigio e per risonanza, La Ricerca \u201cL\u2019Italia e la sua reputazione: l\u2019universit\u00e0\u201d, condotta dal professor di Domenico Asprone con i professori Pietro Maffettone, Massimo Rubechi e Vincenzo Alfano, ha l\u2019obiettivo di analizzare la situazione del nostro sistema universitario nel confronto internazionale e suggerire policy efficaci per incrementare la qualit\u00e0 e l\u2019attrattivit\u00e0 a livello globale, anche alla luce del contesto mutato per il Covid-19. La ricerca si \u00e8 focalizzata anche su come il sistema universitario italiano abbia affrontato la pandemia e quali effetti siano stati prodotti con le policy messe in campo dal Governo e il Ministero per l\u2019Universit\u00e0 e la Ricerca, come: la no tax area, gli investimenti per assunzioni e borse di studio, misure efficaci per la tenuta del sistema. L\u2019Universit\u00e0 italiana ha sostanzialmente continuato nel 2020 a erogare lo stesso numero di ore di lezione, tenere gli stessi esami e produrre lo stesso numero di laureati del 2019. Si registra, addirittura un incremento di oltre il 9% delle immatricolazioni per il totale degli studenti nelle universit\u00e0 pubbliche e del 7.1 % negli atenei privati (dal 15 novembre 2019 al 15 novembre 2020), a differenza di quanto accaduto nel 2009 quando la crisi economica fu pagata pesantemente anche in termini di mancate iscrizioni. Dalla ricerca, infine, sono emerse anche diverse indicazioni per rafforzare la qualit\u00e0 del sistema universitario e conseguentemente il posizionamento nei ranking, quali: incrementare gli investimenti, intervenire su politiche di reclutamento del personale accademico, migliorare la macchina amministrativa, aumentare le collaborazioni con imprese e tra atenei per internazionalizzazione e attrazione studenti stranieri, agire e comunicare meglio a livello sistemico. Gian Maria Gros-Pietro, Presidente Intesa Sanpaolo, ha commentato: \u201cProporre soluzioni per migliorare ilPaese \u00e8 il merito dell\u2019attivit\u00e0 di italiadecide, in particolare di questa ricerca, ed \u00e8 con questo spirito che lasosteniamo da molti anni. Entro il 2024 Intesa Sanpaolo assumer\u00e0 3.500 giovani ed \u00e8 quindi necessaria ladisponibilit\u00e0 di competenze utili alle necessit\u00e0 di quella che sar\u00e0 la Banca dei prossimi anni, con un\u2019attenzione anche agli equilibri di genere. Avere giovani preparati e un sistema formativo pi\u00f9 internazionale e vicino al mondo del lavoro \u00e8 fondamentale per la competitivit\u00e0 di un Paese e delle sue imprese. Il sostegno a 70 atenei italiani e alcuni stranieri, tra cui Oxford, con progetti di collaborazione puntuali, \u00e8 dettato dall\u2019attenzione del Gruppo alla produzione e diffusione della conoscenza per una equa distribuzione della ricchezza\u201d."}