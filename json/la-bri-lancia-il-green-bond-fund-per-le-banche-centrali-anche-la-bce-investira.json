{"date": "20210125", "category": "Green Bond Fund", "title": "La BRI lancia il Green Bond Fund per le banche centrali, anche la BCE investir\u00e0", "text": "La Banca dei Regolamenti internazionali (BRI) ha annunciato il lancio di EUR BISIP G2, il suo secondo fondo di investimenti in obbligazioni verdi rivolto alle banche centrali e ad altre istituzioni, al quale la Banca Centrale Europea (BCE) ha gi\u00e0 annunciato la decisione di investire. Si tratta del primo Green Bond Fund denominato in euro, nel 2019 la BIS aveva lanciato un altro Green Bond Fund denominato in dollari. La BRI \u00e8 di propriet\u00e0 di 63 banche centrali e la sua mission \u00e8 quella di sostenere le banche nella loro ricerca della stabilit\u00e0 monetaria e finanziaria, promuovendo la cooperazione internazionale e fungendo da banca per le banche centrali.  La BRI ha lanciato il suo primo fondo obbligazionario verde nel 2019, denominato in dollari. Secondo la BRI, i due fondi avranno in gestione masse per un controvalore di circa 2 miliardi di dollari. Gli asset saranno investiti in obbligazioni verdi per conto delle banche centrali con l\u2019aspettativa che i fondi continueranno a crescere notevolmente. La BRI ha dichiarato che i fondi fanno parte della Green bond initiative, che aiuta le banche centrali a integrare gli obiettivi di sostenibilit\u00e0 ambientale nella gestione delle proprie riserve e del proprio capitale, in linea con una crescente domanda di investimenti rispettosi del clima da parte dei maggiori player globali dei mercati finanziari.  I fondi mirano a promuovere la finanza sostenibile agevolando ingenti investimenti in progetti rispettosi dell\u2019ambiente, compresa la produzione di energia rinnovabile e l\u2019efficienza energetica. Inoltre, grazie a questi investimenti, si prevede un sostegno all\u2019adozione delle migliori pratiche di mercato, migliorando i sistemi di rendicontazione per ampliare il grado di trasparenza del mercato delle obbligazioni verdi. Peter Z\u00f6llner, Head del BRI Banking Department, ha dichiarato: \u201cLe banche centrali di tutto il mondo sostengono quest\u2019iniziativa che prevede il lancio di un fondo obbligazionario green, incanalando nuovi fondi, attraverso la BRI, nel mercato delle obbligazioni verdi. In linea con gli obiettivi dell\u2019iniziativa, portiamo avanti il nostro dialogo con gli emittenti di green bond e manteniamo il nostro impegno a sostenere l\u2019adozione delle migliori pratiche di mercato, migliorando la rendicontazione del impact investing, per approfondire la conoscenza del mercato delle obbligazioni verdi \u201c. Secondo la BCE, la sua decisione di investire in EUR BISIP G2 aiuter\u00e0 la banca centrale a contribuire agli sforzi globali per promuovere gli obiettivi ambientali, compresi gli obiettivi climatici dell\u2019UE, e combattere il cambiamento climatico. L\u2019investimento si adatta alla strategia SRI della BCE che mira a un aumento della quota di titoli green nel proprio portafoglio di investimento. I green bond attualmente costituiscono il 3,5% del portafoglio di fondi della BCE, e la banca ha dichiarato che prevede che questa cifra aumenti in futuro. La BCE \u00e8 stata sostenitrice dello sviluppo sostenibile del mercato finanziario. Nel settembre 2020, la banca centrale ha annunciato una nuova decisione che permette ai sustainability linked bond di fungere da collaterale nelle operazioni di credito dell\u2019Eurosistema."}