{"date": "20210426", "category": "Crediti climatici", "title": "I crediti climatici UE hanno raggiunto un nuovo massimo storico alla luce di obiettivi EU pi\u00f9 rigidi", "text": "Il prezzo dei permessi per compensare le emissioni di carbonio dell\u2019Unione europea ha raggiunto il record di 45 euro la tonnellata. In gergo questi contratti vengono definiti come crediti climatici e sono \u201cun\u2019indennit\u00e0 per l\u2019emissione di una tonnellata di anidride carbonica durante un periodo specificato\u201d. Il prezzo di tali strumenti \u00e8 aumentato di quasi il 2% a 45,12 euro la tonnellata, il massimo da quando il sistema di scambio di quote di emissioni dell\u2019UE (EU ETS) \u00e8 stato lanciato nel 2005. Il record \u00e8 stato raggiunto \u200b\u200bdopo che il Parlamento europeo e il Consiglio hanno raggiunto un accordo informale il 21 aprile per aumentare l\u2019obiettivo di riduzione delle emissioni dell\u2019UE per il 2030 ad almeno il 55% contro il precedente obiettivo del 40%. Il trend di crescita dei prezzi ha dato i primi segnali di risalita da quando l\u2019Unione europea ha deciso lo scorso anno di inasprire i suoi obiettivi climatici, il che ha incrementato la domanda di permessi di emissione. Questo sistema di crediti climatici costringe le centrali elettriche, le fabbriche e le compagnie aeree che effettuano voli europei ad acquistare un permesso per ogni tonnellata di CO2 emessa. Nel settore energetico questo sistema ha contribuito a rendere antieconomiche le centrali a carbone rispetto alle centrali a gas o alle rinnovabili meno inquinanti. Nel suo report periodico, la scorsa settimana, la Commissione europea ha affermato che gli scambi sul mercato del carbonio sono diminuiti del 13,3% lo scorso anno, poich\u00e9 le restrizioni pandemiche hanno soffocato l\u2019attivit\u00e0 economica e i voli a terra. In occasione del nuovo meeting di giugno, la Commissione annuncer\u00e0 i possibili cambiamenti da attuare a questo mercato per contribuire a raggiungere il nuovo obiettivo climatico, che dovrebbe portare a una maggiore domanda. \u201cIl prezzo del carbonio \u00e8 aumentato abbastanza da innescare riduzioni delle emissioni attraverso una maggiore efficienza, qualcosa che riteniamo che il settore industriale abbia ampiamente trascurato dall\u2019inizio dell\u2019EU ETS nel 2005\u201d, hanno affermato gli analisti di Berenberg in un report citato da Reuters. Alcune previsioni stimano che il prezzo del carbonio dovrebbe aumentare ancora in modo considerevole, fino a circa 100 euro, per spingere l\u2019industria a investire ulteriormente in tecnologie per la riduzione delle emissioni, come l\u2019idrogeno."}