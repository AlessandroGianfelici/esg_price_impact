{"date": "20210114", "category": "Piano Industriale", "title": "Hera, il nuovo Piano industriale al 2024 sceglie la sostenibilit\u00e0 come driver di sviluppo", "text": "Il Cda di Hera, presieduto da Tomaso Tommasi di Vignano, ha approvato il Piano industriale al 2024. Il nuovo documento strategico quinquennale riflette un rinnovato impegno per lo sviluppo e la crescita, alzando le attese rispetto al Piano precedente, con azioni per la transizione energetica e la tutela ambientale, l\u2019evoluzione tecnologica e la coesione sociale. Le strategie di rafforzamento industriale e commerciale sono state disegnate su modelli di business sostenibili, indirizzando le opportunit\u00e0 derivanti dall\u2019innovazione e dal digitale, e favorendo la creazione di valore condiviso per i propri stakeholder. La multiutility intende inoltre accompagnare i territori in una ripresa in linea con le strategie europee e gli obiettivi dell\u2019Agenda Onu 2030.  Hera ha arricchito la propria strategia seguendo le direttrici europee e mantenendo contestualmente la coerenza con l\u2019Agenda 2030, che gi\u00e0 da anni ne guida l\u2019impegno per lo sviluppo sostenibile.\u00a0In particolare, lo schema di riferimento del nuovo Piano si compone di tre dimensioni\u2013 ambientale, socio-economica e innovazione \u2013 intorno alle quali si articolano tutte le progettualit\u00e0 di Hera. Nella dimensione ambientale rientrano la promozione dell\u2019economia circolare attraverso il recupero, il riuso e la rigenerazione delle risorse, gli interventi per incrementare la resilienza delle infrastrutture, in chiave di prevenzione e mitigazione dei rischi e, pi\u00f9 in generale, tutte le azioni per la lotta al cambiamento climatico \u2013 in cui la multiutility \u00e8 gi\u00e0 da tempo in prima linea \u2013 al fine di traguardare la carbon neutrality, puntando su bioenergie/green gas \u2013 come biometano, idrogeno e green syngas \u2013 ed efficienza energetica. Il contributo alla decarbonizzazione e al risparmio delle risorse si realizzer\u00e0 anche attraverso la diminuzione dei consumi del Gruppo stesso. Al 2024 \u00e8 prevista una riduzione del 7% dei consumi energetici rispetto al 2013, e del 17% dei consumi idrici interni rispetto al 2017. Anche nel nuovo Piano la sostenibilit\u00e0 rappresenta un approccio del tutto integrato nelle strategie del Gruppo. Per la trasparenza nei confronti degli stakeholder fin dal 2016 \u00e8 stata introdotta la rendicontazione del margine operativo lordo a \u201cvalore condiviso\u201d, ovvero il valore delle attivit\u00e0 di business che, oltre a generare margini, rispondono ai driver dell\u2019Agenda 2030. Prosegue cos\u00ec la crescita del MOL a \u201cvalore condiviso\u201d, che arriver\u00e0 a sfiorare nel 2024 il 50% del totale, a quota 648 milioni di euro. Hera pu\u00f2, infatti, fare leva sulle proprie best practice nelle dimensioni ESG riconosciute anche dall\u2018ingresso della multiutility nel Dow Jones Sustainability Index, World e Europe, uno dei pi\u00f9 autorevoli indici borsistici di valutazione della responsabilit\u00e0 sociale, come \u201cIndustry leader\u201d sulle circa 3.500 imprese a maggiore capitalizzazione nel mondo. L\u2019attenzione a sostenibilit\u00e0 e trasparenza \u00e8 confermata, infine, dalle decisioni del Gruppo di impegnarsi verso l\u2019obiettivo \u201cWell below 2\u00b0C\u201d di \u201cScience Based Targets initiative\u201d e di applicare le raccomandazioni della \u201cTask Force on Climate-related Financial Disclosures\u201d, TCFD, nella propria rendicontazione a partire dall\u2019esercizio 2020, per rendere disponibili agli stakeholder le informazioni per valutare opportunit\u00e0 e rischi legati al clima. Il nuovo Piano rafforza ulteriormente l\u2019attenzione del Gruppo alla generazione di valore per i propri azionisti, che possono contare su ritorni sui capitali investiti nettamente superiori al costo medio ponderato dei capitali e su una politica dei dividendi solida e trasparente, il cui pagamento \u00e8 stato pienamente confermato nel 2020, nonostante il periodo di difficolt\u00e0 del Paese. Il ritmo di crescita dei dividendi al 2024 sar\u00e0 infatti in linea con quello gi\u00e0 previsto nel precedente Piano, con un incremento di 0,5 centesimi per azione ogni anno. Il dividendo di competenza del 2020, previsto a 10,5 centesimi per azione, aumenter\u00e0 fino a raggiungere i 12,5 centesimi del 2024, +25% rispetto all\u2019ultimo dividendo pagato. Oltre il 40% della marginalit\u00e0 deriver\u00e0 dalla filiera reti, che include i servizi di distribuzione elettrica e gas, il ciclo idrico e il teleriscaldamento, il MOL atteso al 2024 \u00e8 di 532 milioni, in crescita sui 480 milioni del 2019. Il Piano al 2024 prevede investimenti in crescita, per circa 3,2 miliardi di euro, in media di 640 milioni all\u2019anno, un volume significativamente superiore , circa +40%, rispetto alla media dell\u2019ultimo quinquennio. In particolare, sono previsti in aumento gli impieghi per lo sviluppo organico, per 2,9 miliardi, 400 milioni in pi\u00f9 rispetto alla precedente pianificazione, con un impegno proporzionale alla presenza di Hera sul territorio e alle caratteristiche delle filiere. Alle attivit\u00e0 di M&A e alle gare per i servizi regolati verranno destinati circa 280 milioni, con una lieve riduzione rispetto al precedente Piano per lo slittamento di alcune gare gas, in parte compensata dal maggior fabbisogno per investimenti in linee esterne. Tomaso Tommasi di Vignano, Presidente Esecutivo di Hera, ha dichiarato: \u201cLo scenario di riferimento dei prossimi cinque anni presenta sfide e opportunit\u00e0 che Hera ha saputo intercettare per tempo, basando su di esse e con largo anticipo la propria strategia e i propri approcci di sostenibilit\u00e0. Oggi, con il nostro nuovo Piano industriale, possiamo capitalizzare gli sforzi fatti sin qui e incrementare i nostri target di crescita al 2024. A sostegno dei nostri obiettivi abbiamo stanziato un consistente piano di investimenti per espandere i nostri asset e renderli, al tempo stesso, sempre pi\u00f9 sostenibili, in linea con le indicazioni delle istituzioni internazionali. Confermiamo inoltre tutte le nostre politiche economico-finanziare, a partire dal mantenimento di un profilo patrimoniale conservativo che ci permette di finanziare anche eventuali ulteriori progetti di investimento non inseriti a Piano. Tutto questo, senza incidere sulla distribuzione ai nostri azionisti dei dividendi, che sono anzi previsti in crescita nel quinquennio, con un incremento del 25% rispetto all\u2019ultimo dividendo pagato, fino a raggiungere i 12,5 centesimi per azione al 2024\u201d."}