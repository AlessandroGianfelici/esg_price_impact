{"date": "20210412", "category": "Carbon Tracker Initiative", "title": "L\u2019appetito degli investitori per le azioni dei produttori di combustibili fossili \u00e8 diminuito", "text": "Negli ultimi 10 anni, il settore energetico ha sottoperformato del 70% l\u2019indice globale del MSCI (ACWI). Il settore energetico ha prodotto un rendimento totale negativo del 2,4% rispetto alla performance positiva dell\u201911,7% del mercato globale. Dall\u2019altra parte i produttori di energie rinnovabili / cleantech hanno registrato una crescita del 14,3% nello stesso periodo. Questi dati emergono da un\u2019analisi di Carbon Tracker Initiative, \u201cA Tale of Two Share Issues: How fossil fuel equity offerings are losing investors billions\u201c. Durante il periodo 2011-2020, gli investitori hanno acquistato quasi 640 miliardi di dollari di azioni emesse da produttori di combustibili fossili e societ\u00e0 di servizi elettrici (il 10% di tutto il capitale raccolto), ma solo 56 miliardi da societ\u00e0 rinnovabili / cleantech, circa l\u20191%. Ma nel tempo, l\u2019appetito degli investitori per le azioni dei produttori di combustibili fossili \u00e8 diminuito, rendendo l\u2019accesso al capitale per gli operatori di questo comparto pi\u00f9 difficile. Questi settori hanno raccolto il 12% dei proventi totali delle emissioni di azioni nel 2012, scendendo all\u20198% tra il 2014-16 e a meno dell\u20191% nel 2020, con il numero di transazioni annuali completate in calo del 75%. In totale, i titoli rivenienti da emissioni di azioni in questo periodo da parte dei produttori di combustibili fossili hanno perso 123 miliardi di dollari di valore e hanno sottoperformato l\u2019indice ACWI del 52% dal 2012 al 2020, mentre quelli delle energie rinnovabili / cleantech hanno nettamente sovraperformato l\u2019indice ACWI di quasi il 54% e hanno guadagnato circa 77 miliardi in valore. Le utility elettriche hanno visto aumentare il valore delle proprie azioni di circa 111 miliardi. A testimonianza di un calo della fiducia nelle prospettive per i combustibili fossili, dal 2016 le vendite di azioni sono state sempre pi\u00f9 effettuate dai principali azionisti piuttosto che da aumenti di capitale. Le vendite di azioni secondarie sono aumentate dal 6% dell\u2019equity al 78% nel 2019 (escluso l\u2019IPO di Aramco) e del 58% nel 2020. I 30 maggiori azionisti detengono quasi il 71% delle azioni della societ\u00e0 analizzate e quindi hanno la capacit\u00e0 di influenzare la direzione strategica e la struttura di governance delle aziende. Dall\u2019altra parte i maggiori proprietari passivi detengono in media 150 partecipazioni in societ\u00e0 energetiche. Pertanto, secondo quanto conclude lo studio, gli investitori passivi dovrebbero monitorare e controllare attentamente le attivit\u00e0 di stewardship dei loro gestori patrimoniali."}