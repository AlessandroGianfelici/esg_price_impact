{"date": "20210524", "category": "Acquisizione ESG", "title": "ERG, con l\u2019acquisizione di Omniwatt, entra nel mercato fotovoltaico in Francia", "text": "ERG, tramite la propria controllata ERG Eolienne France, ha sottoscritto un accordo con FPCI Capenergie, il fondo gestito dal private equity investor parigino Omnes Capital, per l\u2019acquisizione del 100% del capitale di Omniwatt, societ\u00e0 di diritto francese titolare di un portafoglio composto da cinque parchi eolici per un totale di 58 MW e due parchi fotovoltaici per un totale di 22 MW. La potenza complessiva installata \u00e8 di 80 MW. L\u2019entrata media in esercizio del portafoglio \u00e8 il 2017, gli impianti beneficiano di un regime tariffario incentivato con scadenza media nel 2034. La produzione totale stimata annua \u00e8 di 174 GWh, pari a oltre 2400 ore equivalenti per gli asset eolici e oltre 1200 ore equivalenti per quelli fotovoltaici e corrispondenti a 95 kt di emissione di CO2 evitata ogni anno. ll valore dell\u2019operazione in termini di equity value \u00e8 di 45 milioni di euro. L\u2019Ebitda medio atteso \u00e8 di circa 11 milioni di euro e la posizione finanziaria netta a fine 2020 di 101 milioni di euro. Il closing dell\u2019operazione \u00e8 previsto entro luglio 2021, una volta ottenuta l\u2019autorizzazione del Ministero dell\u2019Economia e delle Finanze francese. Paolo Luigi Merli, Amministratore Delegato di ERG ha commentato: \u201cCon questa operazione, coerente con il Piano Industriale 2021-2025, entriamo nel mercato fotovoltaico francese e incrementiamo la capacit\u00e0 installata nel paese a quasi 500MW. Lo faremo attraverso modalit\u00e0 di vendita garantite da tariffe e con un portafoglio di elevata qualit\u00e0, ubicato in prossimit\u00e0 di altri nostri asset operativi e logistici del Gruppo con importanti sinergie operative\u201d."}