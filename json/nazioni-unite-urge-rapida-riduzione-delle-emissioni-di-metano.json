{"date": "20210510", "category": "Riduzione delle emissioni", "title": "Nazioni Unite, urge rapida riduzione delle emissioni di metano", "text": "La Climate and Clean Air Coalition (CCAC) e il Programma delle Nazioni Unite per l\u2019ambiente (UNEP) hanno pubblicato il \u201cGlobal Methane Assessment\u201d un report che, per la prima volta, integra i costi dell\u2019inquinamento climatico e atmosferico e i benefici della mitigazione del metano.  La valutazione mostra come le emissioni di metano prodotte dall\u2019uomo possano essere ridotte fino al 45% in questo decennio. Tali riduzioni eviterebbero quasi 0,3\u00b0C di riscaldamento globale entro il 2045 e sarebbero coerenti con l\u2019obiettivo dell\u2019Accordo di Parigi. E\u2019 stato stimato che questa diminuzione impedirebbe 260.000 morti premature, 775.000 visite ospedaliere legate all\u2019asma, 73 miliardi di ore di manodopera persa a causa del caldo estremo e 25 milioni di tonnellate di perdite di raccolto all\u2019anno. \u201cIl taglio del metano \u00e8 la leva pi\u00f9 potente che abbiamo per rallentare il cambiamento climatico nei prossimi 25 anni e completa gli sforzi necessari per ridurre l\u2019anidride carbonica. I vantaggi per la societ\u00e0, le economie e l\u2019ambiente sono numerosi e superano di gran lunga i costi\u201d, ha affermato Inger Andersen, Direttore esecutivo dell\u2019UNEP. Nonostante un rallentamento economico indotto da COVID-19 nel 2020 che ha impedito un altro anno record per le emissioni di anidride carbonica (CO2), la quantit\u00e0 di metano nell\u2019atmosfera ha raggiunto livelli record secondo i dati recentemente rilasciati dalla United States National Oceanic and Atmospheric Administration (NOAA). Questi dati sono preoccupanti perch\u00e9 il metano \u00e8 un gas serra estremamente potente, responsabile di circa il 30% del riscaldamento sin dai tempi preindustriali. La buona notizia \u00e8 che, a differenza della CO2 che rimane nell\u2019atmosfera per centinaia di anni, il metano inizia a degradarsi rapidamente, fino a scomparire quasi completamento dopo un decennio. Il rapporto rileva che la maggior parte delle emissioni di metano causate dall\u2019uomo proviene da tre settori: combustibili fossili, rifiuti e agricoltura. Nel settore dei combustibili fossili, l\u2019estrazione, la lavorazione e la distribuzione di petrolio e gas rappresentano il 23% e l\u2019estrazione del carbone rappresenta il 12% delle emissioni. Nel settore dei rifiuti, le discariche e le acque reflue rappresentano circa il 20% delle emissioni. Nel settore agricolo, le emissioni di bestiame da letame e fermentazione enterica rappresentano circa il 32% e la coltivazione del riso l\u20198% delle emissioni. Ciascuno di questi settori ha una regione dove si concentrano la maggior parte delle emissioni di metano prodotte infatti, a tal proposito, i ricercatori hanno concluso che Europa e in India possono trarre grandi vantaggi dalla mitigazione delle emissioni nel settore dei rifiuti, la Cina dalla produzione di carbone, Africa e America Latina dal sottosettore del bestiame mentre Medio Oriente, Nord America e Russia/ex Unione Sovietica da petrolio e gas.  Drew Shindell, che ha presieduto la valutazione per il CCAC ed \u00e8 professore di scienze del clima alla Duke University, ha affermato che in questo decennio \u00e8 necessario adottare misure urgenti per ridurre le emissioni di metano. \u201cPer raggiungere gli obiettivi climatici globali, dobbiamo ridurre le emissioni di metano riducendo anche urgentemente le emissioni di anidride carbonica\u201d, ha affermato il dott. Shindell. \u201cLa buona notizia \u00e8 che la maggior parte delle azioni necessarie apportano non solo benefici per il clima, ma anche benefici per la salute e finanziari, e tutta la tecnologia necessaria \u00e8 gi\u00e0 disponibile\u201d."}