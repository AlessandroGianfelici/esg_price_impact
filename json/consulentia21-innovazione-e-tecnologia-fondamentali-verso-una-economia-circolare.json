{"date": "20210514", "category": "Convegno Anasf", "title": "ConsulenTia21, innovazione e tecnologia fondamentali verso una economia circolare", "text": "Innovazione e tecnologia saranno i temi al centro della terza edizione digitale di ConsulenTia 2021, in diretta streaming il 25 maggio dalle ore 10 alle 17 su www.consulentia2021.it.  L\u2019obiettivo del convegno intitolato \u201cRiforme strutturali e crescita sostenibile: il ruolo dell\u2019innovazione\u201d e organizzato da Anasf \u00e8 quello di mettere in luce come l\u2019industria dell\u2019innovazione, indicata tra gli obiettivi da sviluppare con il Green Deal europeo e il PNRR italiano, possa essere un valido sostegno verso la transizione da un\u2019economia lineare a un\u2019economia circolare.  \u201cL\u2019industria del risparmio \u00e8 chiamata a sviluppare un modello di crescita che ponga al proprio centro lo sviluppo sostenibile, e i giovani e la tecnologia sono la leva per dare forte impulso all\u2019innovazione e alla ripresa economica del Paese\u201d, ha commentato Germana Martano, direttore generale Anasf, \u201cil consulente finanziario svolge un ruolo fondamentale nel sostenere il sistema in questa missione e l\u2019Associazione ha scelto di focalizzare la terza edizione di ConsulenTia digitale 2021 sulle competenze da sviluppare e le sinergie da creare per consentire ai cf di diventare protagonisti del percorso di transizione e innovazione verso un\u2019economia pi\u00f9 sostenibile e digitale\u201d. Al convegno inaugurale interverranno Maurizio Primanni, Presidente e fondatore Excellence Consulting, che presenter\u00e0 le evidenze della ricerca sulla digitalizzazione della professione del consulente finanziario, Luigi Conte, presidente Anasf e Niko Sarris, Project Manager PowerGrass, che racconter\u00e0 l\u2019esperienza imprenditoriale della sua societ\u00e0 nell\u2019economia circolare. Come da tradizione della manifestazione, sar\u00e0 presente anche il mondo istituzionale con Mario Nava, Direttore DG Reform Commissione europea \u2013 ospite Anasf gi\u00e0 a ConsulenTia Roma 2019 \u2013 che definir\u00e0 come l\u2019UE intende supportare gli Stati verso l\u2019individuazione di un percorso di transizione sostenibile. A moderare l\u2019incontro sar\u00e0 Jole Saggese, Caporedattore Class CNBC. Il programma prosegue con gli speech delle societ\u00e0 partner dell\u2019evento: AllianceBernstein, Capital Group, Comgest, Goldman Sachs Asset Management, J.P. Morgan Asset Management, Lombard Odier Investment Managers, T.Rowe Price. I soci Anasf, in linea con le precedenti edizioni, potranno interagire virtualmente con le societ\u00e0 partner, anche prenotandosi fin da subito agli slot di incontri individuali disponibili sul sito dell\u2019evento. \u201cUn futuro migliore \u00e8 l\u2019auspicio di tutti, definire le tappe per raggiungerlo \u00e8 un compito a cui Anasf non intende sottrarsi, concentrando le sue forze, al servizio della consulenza finanziaria e dei suoi associati, per creare confronti proficui\u201d ha concluso Martano."}