{"date": "20210311", "category": "L'opinione di Mary-Therese Barton, Head of Emerging Market Debt di Pictet Asset Management", "title": "Fixed Income \u2013 ESG e debito emergente: adottare una prospettiva di lungo termine", "text": "Gli investitori con esposizione al debito dei mercati emergenti hanno bisogno di comprendere l\u2019impatto reale sulle economie in via di sviluppo di fattori a lungo termine come il cambiamento climatico e lo sviluppo del capitale umano. I governi di tutto il mondo stanno cercando di approfittare dei costi di finanziamento storicamente bassi per emettere debito sempre pi\u00f9 a lunga scadenza \u2013 negli ultimi anni il Messico e l\u2019Argentina sono riusciti persino a vendere bond secolari. Ci\u00f2 presenta alcune nuove sfide agli investitori nel reddito fisso. Soprattutto per coloro che possiedono obbligazioni dei mercati emergenti.I detentori di obbligazioni non devono soltanto valutare i consueti fattori a breve termine, come i cicli politici, economici e delle materie prime, ma devono anche considerare l\u2019impatto di tendenze a lungo termine, come il cambiamento climatico e lo sviluppo sociale. Entrambi possono influire profondamente sul merito creditizio.Il nuovo contesto ha richiesto nuovi approcci nel modo di pensare agli investimenti. Le previsioni economiche e finanziarie devono essere riviste tenendo conto della situazione climatica. Nel frattempo, gli stessi scenari modellizzati del cambiamento climatico sono soggetti alle aspettative sulla futura innovazione tecnologica e sull\u2019evoluzione del pensiero politico in questi Paesi. Il numero di elementi non fa che crescere man mano che gli investitori prendono coscienza del contributo attivo che possono apportare nel plasmare l\u2019approccio dei governi nel rendere le loro economie sostenibili e a basse emissioni di carbonio.\u00c8 un problema complesso, ma non insormontabile. Il debito dei mercati emergenti diventa verde Nel 2015, circa il 17% del debito dei mercati emergenti in valuta forte aveva una scadenza di almeno 20 anni. All\u2019inizio del 2021 tale percentuale \u00e8 cresciuta al 27%. Anche il debito dei mercati emergenti denominato in valuta locale, che tende a essere a pi\u00f9 breve scadenza, si \u00e8 spostato pi\u00f9 avanti lungo la curva: nello stesso periodo, infatti, la quota di debito in valuta locale con scadenza pari o superiore a cinque anni \u00e8 aumentata di 11 punti percentuali fino al 58%.Questo cambiamento riflette la crescente domanda di rendimento da parte degli investitori in cerca di reddito. Allo stesso tempo, per\u00f2, gli investitori in obbligazioni hanno riconosciuto l\u2019importanza di assumere una visione a lungo termine sulle questioni ambientali. Ci\u00f2 \u00e8 evidente nell\u2019appetito sia per i green bond \u2013 il cui capitale \u00e8 destinato a progetti ambientali o legati al clima \u2013 sia, pi\u00f9 in generale, per le obbligazioni che rientrano nell\u2019universo ESG (fattori ambientali, sociali e di governance).I governi soddisfano volentieri questa domanda. Riconoscono sempre pi\u00f9 la necessit\u00e0 di impegnarsi per mitigare il cambiamento climatico e, dato che le economie dei mercati emergenti rappresentano la met\u00e0 della produzione mondiale, svolgono un ruolo significativo nel raggiungimento degli obiettivi globali in materia di emissioni di gas serra. Nei cinque anni precedenti la fine del 2020, l\u2019emissione annua di green bond, social bond e obbligazioni sostenibili da parte dei governi dei mercati emergenti \u00e8 quasi quadruplicata, raggiungendo 16,2 miliardi di dollari. E la domanda non accenna a diminuire. Ad esempio, nelle prime settimane di gennaio, il Cile ha raggiunto il 70% delle sue emissioni di debito attese per l\u2019intero 2021, pari a 6 miliardi di dollari, tutto in green bond e social bond, e prevede di emettere solo green bond e obbligazioni sostenibili per il resto dell\u2019anno. A settembre 2020, l\u2019Egitto \u00e8 diventato il primo governo mediorientale a emettere un green bond. Ha raccolto 750 milioni di dollari per finanziare o rifinanziare progetti ecologici. Gli investitori erano entusiasti \u2013 la domanda per l\u2019obbligazione \u00e8 stata cinque volte superiore a quanto emesso, il che ha fatto abbassare il rendimento al 5,25% rispetto all\u2019iniziale 5,75% con il quale era stata immessa sul mercato.In generale, queste obbligazioni hanno scadenze pi\u00f9 lunghe rispetto ai titoli a reddito fisso convenzionali. Circa il 46% delle obbligazioni ESG in valuta locale dei mercati emergenti in circolazione, che ammontano a 36,8 miliardi di dollari, ha una scadenza superiore ai 10 anni, mentre per quelle in valuta forte il 41% dei 2,9 miliardi di dollari di obbligazioni in circolazione ha scadenza superiore ai 10 anni.Queste obbligazioni consentono agli investitori di seguire i risultati realizzati, mentre le agende verdi possono aiutare i governi a migliorare anche il rating creditizio, che a sua volta aumenta il valore del loro debito, ricompensando chi detiene tali obbligazioni. Complessivamente, quindi, i green bond generano circoli virtuosi. I volumi crescenti di emissioni di green bond e obbligazioni sostenibili evidenziano la volont\u00e0 degli investitori di adottare un approccio di pi\u00f9 lungo termine nell\u2019investimento nei mercati emergenti. Allo stesso tempo, per\u00f2, i governi sono diventati pi\u00f9 responsabili: per emettere queste obbligazioni, i governi devono pubblicare i propri report sulla sostenibilit\u00e0 in modo pi\u00f9 dettagliato. Questa ulteriore responsabilit\u00e0 contribuisce a mitigare i rischi politici, che rivestono un ruolo importante nell\u2019investimento nei mercati emergenti. Gli investitori, tuttavia, dovranno analizzare e monitorare attentamente gli sviluppi per garantire che i proventi siano utilizzati come previsto.Infatti, i green bond rappresentano lo sviluppo pi\u00f9 entusiasmante nel finanziamento dei mercati emergenti degli ultimi decenni e, a nostro parere, avranno un impatto equivalente ai Brady bond degli anni \u201980, sebbene la loro fortuna dipenda da una migliore comunicazione, dal monitoraggio e dalla standardizzazione delle green label. Nonostante tutte le emissioni di green bond statali avvenute finora, saranno necessari ancora molti finanziamenti per contenere il cambiamento climatico. A livello globale ci\u00f2 coster\u00e0 tra 1000 e 2000 miliardi di dollari l\u2019anno in spese aggiuntive per limitare il riscaldamento globale, circa l\u20191-1,5% del PIL mondiale, secondo la Energy Transitions Commission. E una parte significativa di questi costi dovr\u00e0 essere sostenuta dalle economie emergenti, anche perch\u00e9 probabilmente ne soffriranno di pi\u00f9 le conseguenze.Qualora non venissero attenuate, entro la fine di questo secolo, le conseguenze del cambiamento climatico \u2013 comportando un riscaldamento di 4,3\u00b0 centigradi rispetto ai livelli preindustriali \u2013 in Paesi come il Brasile e l\u2019India provocherebbero una riduzione della produzione economica pro capite di oltre il 60% rispetto a un mondo senza cambiamento climatico, secondo una ricerca della Smith School dell\u2019Universit\u00e0 di Oxford sponsorizzata da Pictet. A livello globale, la differenza sarebbe del 45%. Limitare il riscaldamento a 1,6\u00b0 C ridurrebbe drasticamente questo impatto, a circa il 27% della produzione potenziale pro capite per il mondo nel complesso, anche se con una considerevole differenziazione tra Paese e Paese. Mentre chi vive nei Paesi tropicali sarebbe colpito duramente dagli effetti della siccit\u00e0 e dell\u2019alterazione delle precipitazioni, chi vive a latitudini elevate, come la Russia, sarebbe relativamente favorito, in quanto i porti sarebbero accessibili per pi\u00f9 giorni l\u2019anno e si renderebbe disponibile pi\u00f9 territorio per le attivit\u00e0 estrattive e agricole. Anche se la Cina subisse perdite complessive inferiori alla media, i suoi grandi insediamenti costieri sarebbero soggetti alla riduzione della superficie urbana causata dall\u2019innalzamento dei mari. Gli investitori diventeranno sempre pi\u00f9 cauti nel prestare denaro ai Paesi vulnerabili quando cominceranno a capire questi effetti. E il cambiamento climatico sta gi\u00e0 avendo un impatto sui rating dei Paesi in via di sviluppo. Nel 2018, l\u2019agenzia di rating Standard & Poor\u2019s ha citato il rischio di uragano quando ha rivisto al ribasso il rating sul debito sovrano emesso dalle isole Turks e Caicos.Secondo il Professor Cameron Hepburn, autore principale della ricerca di Oxford, gli investitori potrebbero aspettarsi che eventi legati al clima, come siccit\u00e0, forti tempeste e variazioni delle precipitazioni, facciano crescere la volatilit\u00e0 della produzione e dell\u2019inflazione nelle economie emergenti nei prossimi 10 \u2013 20 anni.Ci\u00f2 rappresenterebbe un importante passo indietro per gli emittenti sovrani dei mercati emergenti. Dall\u2019inizio del secolo, infatti, il tasso relativo di crescita e inflazione tra mercati emergenti e sviluppati si \u00e8 dimezzato riducendo, a sua volta, il rischio assunto dagli investitori. L\u2019aumento della volatilit\u00e0 economica peggiorerebbe le valutazioni del rischio sovrano, impattando negativamente sui profili di credito.\u201cIl cambiamento climatico sta gi\u00e0 avendo un impatto per rimanere sul merito creditizio dei Paesi in via di sviluppo. \u201dUn\u2019altra ricerca del team Oxford evidenzia le scelte che i Paesi dovranno sulla strada giusta per intraprendere costruire un\u2019economia pi\u00f9 verde.In Pictet Asset Management, utilizziamo gi\u00e0 una grande mole di dati ESG \u2013 provenienti da fonti interne ed esterne \u2013 nell\u2019ambito delle nostre valutazioni dei Paesi. I fattori ambientali che monitoriamo comprendono la qualit\u00e0 dell\u2019aria, l\u2019esposizione al cambiamento climatico, la deforestazione e la scarsit\u00e0 d\u2019acqua. Le dimensioni sociali comprendono istruzione, salute, aspettativa di vita e ricerca scientifica. E la governance riguarda elementi come corruzione, processo elettorale, stabilit\u00e0 di governo, indipendenza di giudizio e diritto alla privacy. Nel complesso, questi fattori vengono aggregati per comporre uno dei sei pilastri dell\u2019indice di rischio di un Paese (country risk index, CRI), prodotto dal nostro team di economisti. Riteniamo che le considerazioni ESG non siano riflesse in modo corretto nei prezzi degli attivi dei mercati emergenti, poich\u00e9 il mercato si trova ancora in una fase iniziale della sua comprensione e applicazione dei fattori e dell\u2019analisi ESG. Inoltre, mancano dati ESG coerenti e trasparenti in relazione a molti Paesi emergenti. Riteniamo che l\u2019utilizzo solo di un punteggio ESG non sia sufficiente. Esaminare i fondamentali dei mercati emergenti attraverso una lente di sostenibilit\u00e0 ci aiuta a contenere i rischi e a individuare le opportunit\u00e0 di investimento. Utilizziamo i nostri dati e le nostre analisi ESG e ci impegniamo con gli emittenti di obbligazioni sovrane per contribuire a portare avanti un cambiamento a lungo termine.Le economie dei mercati emergenti hanno livelli di sviluppo molto eterogenei tra loro. Ci\u00f2 complica il modo in cui gli investitori dovrebbero valutare la loro performance ESG \u2013 dopotutto, i Paesi pi\u00f9 ricchi sono pi\u00f9 in grado di prendere quelle decisioni politiche positive in termini ESG che spesso hanno elevati costi iniziali ma che producono una lunga coda di benefici, come la chiusura delle miniere di carbone in favore dell\u2019energia solare. L\u2019adozione dell\u2019approccio pi\u00f9 semplicistico ai criteri ESG (investendo sulla base delle valutazioni ESG dei Paesi) potrebbe allontanare gli investitori nel reddito fisso dai Paesi in via di sviluppo pi\u00f9 poveri, anche se questi ultimi stanno attuando le giuste politiche per migliorare la loro posizione ESG. Al contrario, \u00e8 importante che gli investitori riconoscano ci\u00f2 che \u00e8 possibile e raggiungibile per i Paesi pi\u00f9 poveri e li finanzino tenendo conto di tali vincoli: comprendere la direzione di marcia dei Paesi in termini di criteri ESG \u00e8 fondamentale per analizzare le loro prospettive.Una soluzione che stiamo implementando in Pictet AM \u00e8 quella di ponderare i criteri ESG rispetto al PIL pro capite di un Paese. Cos\u00ec, ad esempio, con il nostro nuovo sistema di valutazione, l\u2019Angola si sta posizionando bene, nonostante il suo ranking complessivo sia ancora basso. E il contrario vale per gli Stati membri del Consiglio di Cooperazione del Golfo. Il modo in cui i governi reagiscono a questioni a lungo termine come il cambiamento climatico o la sfida per sviluppare il capitale umano influenzeranno il percorso delle loro economie e, in ultima analisi, impatteranno sul loro rating creditizio. Queste decisioni a lungo termine assumono un\u2019importanza sempre crescente, data anche la portata delle politiche fiscali implementate in seguito alla pandemia di COVID-19. Tracciare questi programmi di spesa \u2013 attraverso, ad esempio, il lavoro dell\u2019Osservatorio sullo stimolo economico di Oxford \u2013 diventa quindi un passo importante verso la comprensione dei percorsi ESG che i governi probabilmente seguiranno.I Paesi con politiche adeguate e ben strutturate probabilmente assisteranno a un miglioramento dei loro rating creditizi che, a loro volta, attireranno gli investitori convogliando finanziamenti nei loro programmi di investimento green e, in definitiva, promuoveranno un ciclo di investimento virtuoso. Tutto ci\u00f2 implica un ruolo attivo degli investitori: non possono limitarsi ad allocare passivamente i fondi sulla base dei pesi all\u2019interno dell\u2019indice o reagire solo alle decisioni dei responsabili della politica. Gli investitori di maggior successo aiuteranno i governi a orientarsi verso un percorso che rafforzi i loro rating creditizi, offra loro il massimo accesso al mercato e migliori il patrimonio e il potenziale dei cittadini.Spiegando, ad esempio, come l\u2019elettricit\u00e0 generata da turbine eoliche o quella solare possano rivelarsi pi\u00f9 convenienti nel lungo termine, se finanziata da green bond, rispetto al carbone, apparentemente pi\u00f9 economico, estratto da una miniera pagata con un debito convenzionale a rendimento pi\u00f9 elevato. Oppure, mostrando come gli investimenti in combustibili fossili possano rivelarsi cattedrali nel deserto, man mano che questo tipo di risorse inquinanti verr\u00e0 abbandonato in favore del passaggio verso una produzione di energia pi\u00f9 pulita. O ancora che non investire abbastanza nell\u2019istruzione costituirebbe un falso risparmio che nel lungo periodo non consentir\u00e0 di sfruttare al meglio il capitale umano e che quindi deprimer\u00e0 la produzione nazionale \u2013 come abbiamo fatto notare al governo sudafricano dopo gli incontri con i nostri partner degli enti benefici locali.A tal fine, nel 2020 la Banca mondiale ha redatto una guida puntuale su come gli emittenti sovrani possono migliorare il loro impegno con gli investitori sulle questioni ESG.Questo tipo di analisi intensiva, che utilizza tutto, dai modelli macro a lungo termine agli incontri con i leader di associazioni giovanili in distretti svantaggiati, aiuta anche a tracciare un quadro completo di ci\u00f2 che accade in un Paese. Ad esempio, ci ha aiutato ad assicurarci di non essere colti alla sprovvista durante il passaggio al populismo in Argentina prima delle ultime elezioni e ci ha permesso di ridurre la nostra esposizione nel Paese.\u201cGli investitori di maggior successo contribuiranno a orientare i governi verso un percorso che porta al rafforzamento dei loro rating creditizi.\u201dPer gli investitori nei mercati emergenti, garantire che tutti questi ingranaggi si incastrino alla perfezione \u00e8 una sfida difficile, soprattutto dato che le parti si muovono continuamente, e molte sono guidate da forze che si svilupperanno nel corso di molti decenni. Ma, utilizzando l\u2019intera gamma di strumenti di analisi e una ricerca indipendente e fattuale, \u00e8 possibile ottenere informazioni pi\u00f9 approfondite e utili in questi mercati rispetto a una semplice lettura dei rating creditizi o dei pesi all\u2019interno degli indici. Allo stesso tempo, \u00e8 possibile influenzare i responsabili politici affinch\u00e9 intraprendano iniziative sostenibili nel loro Paese. Adottando un approccio sostenibile alla crescita ed emettendo obbligazioni correlate, le economie emergenti possono migliorare sostanzialmente le loro prospettive. Tutto questo ha il potenziale per essere rivoluzionario per i mercati emergenti ed entusiasmante per chi investe in essi. https://www.am.pictet/it/italy/articoli/2021/analisi-dei-mercati-e-asset-allocation/03/fixed-income\u2013esg-e-debito-emergente-adottare-una-prospettiva-di-lungo-termine"}