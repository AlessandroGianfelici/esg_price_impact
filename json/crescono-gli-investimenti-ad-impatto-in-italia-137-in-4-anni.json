{"date": "20210511", "category": "Impact investing", "title": "Crescono gli investimenti ad impatto, in Italia +137% in 4 anni", "text": "Crescono gli investimenti ad impatto in Italia, pi\u00f9 che raddoppiati negli ultimi quattro anni. Il dato emerge dall\u2019\u2019indagine sull\u2019andamento del mercato italiano \u201cstrictly impact\u201d effettuata dalla Fondazione Social Venture Giordano Dell\u2019Amore (o \u201cFSVGDA\u201d), braccio strategico e operativo di Fondazione Cariplo nell\u2019ambito dell\u2019impact investing, e pubblicata all\u2019interno dell\u2019Impact Investing Report 2020.  Per \u201cstrictly impact\u201d si intende un approccio all\u2019impact investing peculiare degli investitori che operano secondo logiche \u201cimpact first\u201d, adottando quindi nelle operazioni di investimento i principi base di un impact investment vero e proprio \u2013 intenzionalit\u00e0, addizionalit\u00e0 e misurabilit\u00e0 dell\u2019impatto perseguito, unitamente all\u2019attesa di un rendimento minimo. Secondo l\u2019indagine, con riferimento agli operatori \u201cstrictly impact\u201d, nel quadriennio 2017-2020, il capitale disponibile per gli investimenti a impatto in Italia \u00e8 pi\u00f9 che raddoppiato (+137%), passando da 46 milioni a 109 milioni (CAGR +33%). Il numero di investimenti annui \u00e8 passato da 9 a 39 all\u2019anno (+77% CAGR), mentre l\u2019ammontare investito annualmente ha raggiunto i 13 milioni nel 2020 rispetto a 6,5 milioni nel 2017 (+100%; CAGR +26%). Cumulativamente negli anni sono stati investiti 41,5 milioni. La crescita del mercato italiano nel 2020 rispetto all\u2019anno precedente risulta significativa: gli operatori attivi sono passati da 4 a 6 (+50%) mentre il capitale disponibile (committment) \u00e8 aumentato di 41milioni, passando dai 68 milioni del 2019 ai 109 milioni nel 2020 (+60%). \u201cIn Italia sono ancora pochi, ma con capitale disponibile crescente, gli investitori che operano secondo una logica strettamente impact. \u00c8 una logica diversa da quella degli investimenti SRI o ESG e privilegia investimenti in soggetti che hanno l\u2019obiettivo dichiarato di creare impatto. Un impatto misurabile, definito ex ante e parte integrante del modello di attivit\u00e0 e del piano industriale. Questo approccio ha un grande potenziale trasformativo e auspico che il movimento dell\u2019impact investing riesca a preservarlo nel tempo.\u201d \u2013 ha dichiarato Marco Gerevini, Consigliere di amministrazione della Fondazione Social Venture Giordano Dell\u2019Amore. Al dicembre 2020, la Fondazione ha investito complessivamente 6 milioni in 17 iniziative: 2,5 milioni in 4 fondi di impact investing e 3,5 milioni in 8 imprese e 5 start-up che hanno concluso con successo i percorsi di empowerment e impact investment readiness offerti nell\u2019ambito del programma Get it!.  Il portafoglio di investimenti diretti in imprese e start-up \u00e8 molto eterogeneo e ripartito tra il settore culturale (55%), sociale (30%) e ambientale (15%). Gli indicatori di performance elaborati dal team dell\u2019Evaluation Lab della Fondazione Social Venture Giordano Dell\u2019Amore \u2013 risultanti dall\u2019aggregazione di alcuni KPI comuni ai 13 investimenti diretti \u2013 evidenziano i seguenti dati: dal 2017 al 2020, 2.257.044 persone hanno beneficiato delle attivit\u00e0 promosse dalle societ\u00e0 partecipate, di cui 11.535 ascrivibili alle fasce deboli; 4.541 le realt\u00e0 imprenditoriali coinvolte dalle attivit\u00e0 promosse dai soggetti in portafoglio; 430 le alleanze operative sviluppate dalle partecipate con gli Enti del Terzo Settore. La crescita del mercato dell\u2019impact investing (nella sua accezione pi\u00f9 ampia) a livello globale sta proseguendo a ritmi elevati. Lo testimoniano i dati riportati dall\u2019Impact Investor Survey 2020 pubblicato dal GIIN, il Global Impact Investing Network che comprende al suo interno asset manager, societ\u00e0 di advisory e investitori i cui portafogli vengono gestiti secondo logiche impact, che evidenziano come a livello globale il trend sia in costante crescita: circa 715 miliardi di dollari \u00e8 la dimensione stimata della finanza a impatto. Anche in Italia, il settore dell\u2019impact investing \u00e8 in fase di crescita dal 2013 e oggi conta un crescente numero di fondi attivi nel mercato di riferimento. Secondo i dati dell\u2019ultimo Social Impact 2019 \u2013 condotto da Tiresia \u2013 nel biennio 2018-2019 il settore della finanza a impatto, che al suo interno include anche l\u2019impact investing, ha raggiunto nel nostro Paese un volume totale di 8 miliardi di euro, di cui 2 miliardi di euro in forma di asset gestiti da operatori di equity.  La ricerca ha identificato circa 101 attori, analizzandone complessivamente 58 \u2013 38 operatori dal lato dell\u2019offerta di capitali (non tutti \u201cstrictly impact\u201d) e 20 soggetti investiti. Il capitale per l\u2019impatto impiegato dal 2006 al 2018 \u00e8 di circa 8 miliardi di euro: il totale degli investimenti in equity effettuati dai soggetti intervistati dal momento del loro ingresso nell\u2019industry \u00e8 di 1.263,4 milioni di euro (15,7% del totale degli impieghi). Il totale dei finanziamenti erogati dagli intervistati sotto forma di credito alle organizzazioni a impatto sociale \u00e8 di 6.767,8 milioni di euro (84,3% del totale degli impieghi). Nel 2019, invece, il complessivo degli asset gestiti dagli operatori in equity \u00e8 pari a 1.824,75 milioni, con un possibile margine di crescita del 19% per ilprossimo anno. Rispetto alle aree di impatto sociale, tra gli obiettivi degli investimenti e dei finanziamenti, classificati secondo i 17 SDGs delle Nazioni Unite, prevale il n\u00b08 \u201cBuona occupazione e crescita economica\u201d (73,7% degli operatori) seguito dal n\u00b09 \u201cImprese, innovazione e infrastrutture\u201d (65,8%)."}