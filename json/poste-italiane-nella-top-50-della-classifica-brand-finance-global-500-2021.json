{"date": "20210126", "category": "Reputation", "title": "Poste Italiane nella Top 50 della classifica Brand Finance \u201cGlobal 500\u201d 2021", "text": "Poste Italiane \u00e8 tra i 50 marchi pi\u00f9 forti al mondo secondo Brand Finance \u201cGlobal 500\u201d 2021. Il gruppo guidato dall\u2019Ad Matteo Del Fante scala 12 posizioni rispetto allo scorso anno e balza al 39\u2019 posto della classifica redatta da Brand Finance, organismo di ricerca indipendente e leader mondiale nella valutazione della forza dei marchi aziendali. Il report annuale, pubblicato oggi, \u00e8 il risultato dell\u2019analisi di oltre 5.000 marchi di tutto il mondo per identificare i brand pi\u00f9 forti nell\u2019influenzare le scelte dei consumatori e per valutare i trademark con maggiore valore finanziario. L\u2019analisi della forza del brand tiene conto anche della gestione del marketing e dei ritorni nelle performance di business. L\u2019ingresso di Poste Italiane nella TOP 50 \u00e8 il risultato di un percorso virtuoso che ha portato l\u2019Azienda in soli quattro anni a scalare 331 posizioni in classifica fino a conquistare il 39esimo posto di oggi. La posizione di riguardo raggiunta nella classifica \u2018Global 500\u2019 \u00e8 confermata anche dalla partecipazione di Poste Italiane ai pi\u00f9 importanti indici internazionali di sostenibilit\u00e0 che guidano le scelte degli investitori dal FTSE4GOOD Developed e FTSE4GOOD Europe all\u2019Euronext Vigeo-Eiris World 120, dai Dow Jones Sustainability Index World e Dow Jones Sustainability Index Europe al rating \u201cA\u201d ottenuto da Morgan Stanley Capital International."}