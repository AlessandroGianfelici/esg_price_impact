{"date": "20210423", "category": "Fondi ESG", "title": "AXA lancia Futuro Green, nuovo fondo unit-linked sostenibile", "text": "AXA ha lanciato, in occasione della Giornata della Terra, Futuro Green. Si tratta di un fondo unit-linked dedicato a chi punta alla potenziale crescita del proprio capitale nel medio-lungo periodo con una strategia di investimento flessibile, realizzata prevalentemente tramite veicoli di investimento sensibili alle tematiche di responsabilit\u00e0 sociale.  Il fondo include sottostanti che presentano un forte collegamento con temi ambientali, dall\u2019energia pulita al tema della lotta al cambiamento climatico e temi selezionati tenendo in considerazione l\u2019attenzione ai criteri ESG (Environmental, Social e Governance). Una novit\u00e0 che risponde alla sempre maggiore sensibilit\u00e0 verso gli investimenti responsabili, grazie alla possibilit\u00e0 di dare un contributo positivo all\u2019ambiente e alla societ\u00e0 (secondo un recente rapporto Censis-Assogestioni, ad esempio, oltre il 50% degli italiani \u00e8 interessato a investire in strumenti finanziari di investimento responsabile). Il fondo \u00e8 proposto nell\u2019ambito di un profilo bilanciato tra fondi azionari e obbligazionari, per mantenere un livello di rischio medio-basso, con la capacit\u00e0 di diversificare per regioni geografiche, per classi di attivo, settore di investimento e modificare l\u2019asset allocation nel corso del tempo. \u201cOggi i risparmiatori sono sempre pi\u00f9 sensibili a tematiche di sostenibilit\u00e0 nelle scelte di investimento, ha dichiarato Michele Spagnuolo, Direttore L&S del Gruppo assicurativo AXA Italia. Come assicuratori abbiamo un ruolo nell\u2019orientare il risparmio non solo in ottica di rendimento ma anche di investimento responsabile. Con Futuro Green offriamo una nuova opportunit\u00e0 ai nostri clienti e puntiamo a dare tutti insieme un contributo positivo alla societ\u00e0\u201d."}