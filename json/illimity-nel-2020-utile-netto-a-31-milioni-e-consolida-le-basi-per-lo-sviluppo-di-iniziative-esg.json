{"date": "20210216", "category": "Risultati 2020", "title": "illimity, nel 2020 utile netto a 31 milioni e consolida le basi per lo sviluppo di iniziative ESG", "text": "illimity raggiunge l\u2019utile gi\u00e0 nel primo anno di piena operativit\u00e0 e guarda in avanti prevedendo risultati in crescita per il 2021 e impostando una solida base per lo sviluppo di iniziative sulle tematiche ESG.  La banca fondata da Corrado Passera ha registrato nel 2020 un risultato netto positivo di 31 milioni di euro (contro una perdita di 16,1 milioni nel 2019), rispettando pienamente la guidance, nonostante il difficile contesto legato alla pandemia. Il motore principale della crescita dei profitti nel corso dell\u2019anno \u00e8 stata la dinamica positiva dei crediti netti verso la clientela e investimenti, che al 31 dicembre 2020 si attestano a 2,2 miliardi (+35% sul 2019) e che, insieme al positivo andamento di tutte le divisioni, hanno permesso di realizzare un ROE di circa 5,5%., uno dei pi\u00f9 alti del settore. Il tutto accompagnato da una solidit\u00e0 confermata da un CET1 ratio al 17,9% a dicembre 2020. Oltre a questi risultati favorevoli, illimity mostra di avere ambizioni anche sul fronte ESG. La banca ritiene fondamentale la sostenibilit\u00e0 come un presupposto identitario dell\u2019attivit\u00e0, sia nel breve sia nel lungo periodo, e la considera parte della propria responsabilit\u00e0 verso l\u2019intera comunit\u00e0, in particolare verso imprese, famiglie e persone. Date queste premesse, la banca ha deciso di integrare tematiche di sostenibilit\u00e0 all\u2019interno delle sue diverse policy per sensibilizzare e responsabilizzare tutto l\u2019istituto e permettere a ciascun ufficio di inserire questi temi in modo intrinseco nel proprio lavoro. Nel mese di gennaio 2020, il consiglio di amministrazione di illimity ha costituito il Comitato endoconsiliare di Sostenibilit\u00e0 con il compito principale di assistere il board e definire i principali obiettivi al fine di integrare la sostenibilit\u00e0 nell\u2019attivit\u00e0 della Banca e del Gruppo. Nel mese di giugno \u00e8 stato pubblicato il\u00a0Profilo di Sostenibilit\u00e0, un documento redatto su base volontaria per riassumere\u00a0identit\u00e0\u00a0e\u00a0valori, nonch\u00e9\u00a0responsabilit\u00e0 e fatti\u00a0dell\u2019impegno del Gruppo.  Nel 2020 illimity ha ricevuto il riconoscimento Great Place to Work che attesta l\u2019attenzione nei confronti dei dipendenti, anche grazie al sistema di welfare che \u00e8 stato arricchito durante la pandemia con nuovi interventi quali ore extra di permesso per poter accudire figli e familiari, ai tamponi gratuiti, ai corsi di yoga e pilates, fino allo sviluppo interno di una App per la prenotazione di spazi e scrivanie nel rispetto del distanziamento sociale. Per quanto riguarda le donne, l\u2019azienda ha firmato il Manifesto per l\u2019occupazione femminile di Valore D e ha avviato l\u2019iniziativa illimitHer, nata per promuovere la cultura STEM tra le giovani donne.  Nel corso della pandemia, illimity ha inoltre stanziato 270 mila euro per aiutare strutture ospedaliere in prima linea nel fronteggiare l\u2019emergenza sanitaria. Nel 2020 sono state inoltre poste le basi per la redazione della prima Dichiarazione Non Finanziaria 2020, che sar\u00e0 pubblicata nel 2021 su base volontaria in quanto, anche se il Gruppo ha superato i 640 dipendenti, il numero medio 2020 \u00e8 stato inferiore alla soglia di 500. La fase di preparazione del documento \u00e8 partita con l\u2019individuazione dei temi materiali attraverso il coinvolgimento non solo di tutte le divisioni e funzioni della banca, ma anche di pi\u00f9 di 700 stakeholder, tra cui fornitori e una rappresentanza di clienti corporate e retail, anche attraverso la community \u201cVai oltre la Forma\u201d. Per illimity lo stakeholder engagement \u00e8 fondamentale per per raccogliere le diverse istanze di stakeholder interni ed esterni e definire coerenti priorit\u00e0 in ambito ESG. "}