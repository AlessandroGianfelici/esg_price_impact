{"date": "20210421", "category": "Cultura finanziaria", "title": "Gimme5: la ricchezza d\u00e0 la felicit\u00e0?", "text": "Secondo l\u2019ultima edizione del World Happiness Report il Paese pi\u00f9 felice al mondo \u00e8 la Finlandia, seguito da Islanda, Danimarca, Svizzera, Olanda, Svezia, Germania, Norvegia, Nuova Zelanda e Austria. L\u2019Italia si posiziona al 25\u00b0 posto su un totale di 95 nazioni in esame, scalando tre posizioni rispetto all\u2019anno precedente. Gimme5, la soluzione digitale per la gestione del denaro, ha condotto un\u2019analisi per capire quale ruolo giochi la ricchezza sul livello di felicit\u00e0 di un Paese. Per farlo ha preso in considerazione i risultati della classifica e li ha messi a confronto con il PIL pro capite della popolazione espresso a parit\u00e0 di potere d\u2019acquisto (PPA) misurato dal Fondo Monetario Internazionale. Tra i Paesi oggetto del Report, per livello di ricchezza, si posiziona al primo posto l\u2019Irlanda, al secondo la Svizzera e al terzo la Norvegia. Seguono USA (4), Emirati Arabi Uniti (5), Hong Kong (6), Danimarca (7), Olanda (8), Austria (9), Islanda (10). L\u2019Italia si posiziona al 27\u00b0 posto. La correlazione tra le due variabili mostra l\u2019esistenza di una relazione positiva tra le due variabili, suggerendo quindi che i Paesi con livelli di ricchezza pi\u00f9 alti, tendono ad avere anche livelli di felicit\u00e0 maggiori. Questo, per\u00f2, non significa che la felicit\u00e0 sia determinata solo da questo fattore, come si pu\u00f2 facilmente notare analizzando alcuni outlier. L\u2019Irlanda, ad esempio, \u00e8 il Paese pi\u00f9 ricco tra quelli considerati, ma \u00e8 al 13\u00b0 posto per felicit\u00e0. Stessa sorte per gli Emirati Arabi Uniti (al 5\u00b0 posto per ricchezza ma al 27\u00b0 per felicit\u00e0) o Hong Kong (al 6\u00b0 posto per ricchezza ma al 66\u00b0 per felicit\u00e0).  Al contrario, l\u2019Uruguay \u00e8 al 92\u00b0 posto per ricchezza ma al 30\u00b0 per felicit\u00e0, e lo stesso vale per Paesi come Cile, Brasile, Argentina. La stessa Finlandia, si trova al 16\u00b0 posto per ricchezza ma al 1\u00b0 per felicit\u00e0. Per quanto riguarda l\u2019Italia, il Bel Paese si colloca quasi perfettamente sulla linea: si trova al 27\u00b0 posto per ricchezza e al 25\u00b0 per felicit\u00e0. In generale, quei Paesi sopra la linea di tendenza risultano pi\u00f9 soddisfatti di ci\u00f2 che hanno, mentre quelli che si posizionano al di sotto, sembrano meno appagati. Si pu\u00f2 dire quindi che il rapporto tra denaro e felicit\u00e0 \u00e8 forte per i Paesi pi\u00f9 poveri, ma al crescere del benessere materiale e al progressivo soddisfacimento dei bisogni della Piramide di Maslow, la ricchezza ricopre un ruolo via via minore. A determinare il grado di felicit\u00e0 incidono, infatti, altre variabili, come l\u2019assistenza sociale, l\u2019aspettativa di vita, il livello di libert\u00e0 percepito, il livello di generosit\u00e0 e quello di corruzione. I soldi fanno la felicit\u00e0? Dallo studio emerge come il denaro non sia sufficiente per essere felici ma sia comunque necessario. In altre parole, \u00e8 fondamentale raggiunge un buon livello di sicurezza finanziaria che consenta di non doversi preoccupare delle spese pi\u00f9 comuni e, allo stesso tempo, permetta di soddisfare i propri desideri. Per raggiungere un buon livello di sicurezza finanziaria non \u00e8 necessario avere ingenti somme a disposizione, ma, in base alla propria disponibilit\u00e0, grazie all\u2019investimento \u00e8 possibile ottenere del valore nel tempo.  Gimme5 svela, attraverso tre simulazioni, come, partendo da diverse cifre (anche piccole), si possano raggiungere risultati importanti nel tempo. \u2022 L\u2019investitore A ha un reddito netto annuo di 12.000\u20ac e decide di risparmiare e investire 25\u20ac al mese (80 centesimi al giorno). Dopo 10 anni, grazie all\u2019investimento, raggiunge una cifra di 5.369\u20ac, al netto dell\u2019inflazione (se si fosse limitato a risparmiare avrebbe ottenuto una somma del valore reale di 2.916\u20ac); \u2022 L\u2019investitore B ha un reddito netto di 24.000\u20ac e investe 50\u20ac al mese (1,60\u20ac al giorno). Dopo 10 anni, il valore reale, al netto dell\u2019inflazione, del suo patrimonio \u00e8 di 10.737\u20ac (senza l\u2019investimento arriverebbe a 5.831\u20ac); \u2022 L\u2019investitore C ha un reddito netto di 36.000\u20ac e investe 100\u20ac al mese (3,30\u20ac al giorno). Sempre dopo 10 anni, il valore reale del suo ammontare raggiunge i 21.474\u20ac (senza l\u2019investimento arriverebbe 11.663\u20ac). Grazie all\u2019investimento, i tre individui hanno ottenuto in 10 anni un guadagno dell\u201984% rispetto al valore reale del proprio accantonamento. Questo dimostra come, indipendentemente da quanto si abbia a disposizione, iniziando fin da subito a risparmiare, si possa ottenere nel tempo una cifra utile a raggiungere un buon livello di sicurezza finanziaria ed essere un passo pi\u00f9 vicini alla felicit\u00e0."}