{"date": "20201026", "category": "Idrogeno verde", "title": "Snam, partnership con ITM Power per lo sviluppo della produzione di idrogeno verde", "text": "L\u2019accordo, che include un investimento da 33 milioni in ITM Power, permetter\u00e0 a Snam di acquisire competenze tecniche da una societ\u00e0 leader negli elettrolizzatori, tecnologia fondamentale per lo sviluppo dell\u2019idrogeno verde Snam ha sottoscritto un accordo di partnership con ITM Power, societ\u00e0 di diritto inglese quotata alla London Stock Exchange sull\u2019AIM (Alternative Investment Market), tra i maggiori produttori globali di elettrolizzatori, componenti essenziali per ricavare idrogeno da fonti rinnovabili tramite elettrolisi dell\u2019acqua. L\u2019accordo prevede l\u2019avvio di una collaborazione commerciale e tecnologica per future iniziative di sviluppo congiunte e il contestuale ingresso di Snam nell\u2019azionariato di ITM Power con una partecipazione di minoranza e un investimento di 30 milioni di sterline (circa 33 milioni di euro), nell\u2019ambito dell\u2019aumento di capitale da 150 milioni di sterline (circa 165 milioni di euro) offerto in sottoscrizione, oltre che a Snam, a investitori istituzionali e agli azionisti. La sottoscrizione delle azioni nell\u2019ambito dell\u2019aumento di capitale di ITM Power avverr\u00e0 per cassa, utilizzando le disponibilit\u00e0 finanziarie di Snam. Nell\u2019ambito della partnership, Snam avr\u00e0 la possibilit\u00e0 di acquisire competenze tecniche rilevanti nel settore, con l\u2019ingresso di propri rappresentanti in due comitati (Strategic Advisory Committee e Technology Management Committee) che supportano il board di ITM Power nelle decisioni chiave sulle attivit\u00e0 commerciali e di ricerca e sviluppo. La partnership tra Snam e ITM Power permetter\u00e0 inoltre alle due societ\u00e0 di creare sinergie per lo sviluppo di nuovi progetti, anche attraverso il distaccamento di risorse Snam presso ITM Power. All\u2019interno della propria strategia, focalizzata sullo sviluppo della value chain dell\u2019idrogeno, Snam potr\u00e0 coinvolgere ITM Power in alcuni progetti per lo sviluppo di idrogeno verde con elettrolizzatori a tecnologia \u201ca membrana\u201d (PEM \u2013 Proton Exchange Membrane) fino a 100 MW di potenza, anche in collaborazione con altri operatori a livello italiano e internazionale. L\u2019accordo fa seguito al recente lancio della Hydrogen Strategy della Commissione europea, che prevede lo sviluppo di 40 GW di idrogeno verde nell\u2019Unione europea al 2030. Diversi paesi europei, tra i quali la Francia, la Germania, l\u2019Italia, l\u2019Olanda, il Regno Unito, il Portogallo e la Spagna, hanno gi\u00e0 predisposto o annunciato l\u2019avvio di piani per lo sviluppo dell\u2019idrogeno. La presenza globale di Snam potr\u00e0 rappresentare un volano per lo sviluppo e la diffusione dei prodotti ITM Power a livello internazionale. \u201cL\u2019accordo con uno dei principali produttori globali di elettrolizzatori\u201d, commenta l\u2019amministratore delegato di Snam Marco Alver\u00e0, \u201c\u00e8 il primo investimento esterno di Snam nel settore dell\u2019idrogeno e si affianca a quelli che stiamo realizzando per rendere la nostra infrastruttura pronta al trasporto di questo nuovo vettore energetico pulito. La partnership con ITM Power ci permette di accrescere il nostro know-how nelle tecnologie per la produzione di idrogeno verde in modo funzionale allo sviluppo del business e di diventare un player lungo la catena del valore. Vogliamo sviluppare nuovi progetti e contribuire ad abilitare la filiera a livello internazionale e soprattutto in Italia, che ha l\u2019opportunit\u00e0 di diventare un hub dell\u2019idrogeno verde tra Europa e Nord Africa. Il nostro obiettivo \u00e8 contribuire ad affermare l\u2019idrogeno e i gas rinnovabili come una soluzione decisiva, insieme all\u2019elettricit\u00e0 rinnovabile, per raggiungere gli obiettivi internazionali di neutralit\u00e0 climatica\u201d. ITM Power ha pi\u00f9 di dieci anni di esperienza nello sviluppo di tecnologie per la produzione di idrogeno ed \u00e8 uno dei principali produttori al mondo di tecnologia \u201ca membrana\u201d, ovvero attraverso il processo di elettrolisi dell\u2019acqua con elettrolizzatore. La societ\u00e0, nonostante il settore dell\u2019idrogeno verde sia in una fase iniziale di sviluppo, \u00e8 gi\u00e0 presente sul mercato globale con diverse soluzioni e vanta partnership con primari operatori energetici internazionali. ITM Power, inoltre, sta sviluppando nel Regno Unito una nuova gigafactory che raggiunger\u00e0 entro il 2024 una capacit\u00e0 produttiva annua fino a 1 GW complessivo. Negli ultimi otto anni, ITM Power ha ottenuto circa 30 grants di finanziamento da bandi nazionali ed europei come Horizon 2020 e FCHJU focalizzati su innovazione, sostenibilit\u00e0, idrogeno e green tech in diversi ambiti, in particolare industria e trasporti. ITM Power ha una capitalizzazione di borsa di circa 1,4 miliardi di sterline."}