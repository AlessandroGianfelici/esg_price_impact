{"date": "20210219", "category": "Rinnovabili", "title": "Enel mette in esercizio 133 MW di capacit\u00e0 solare in Brasile", "text": "Enel, attraverso la controllata brasiliana Enel Green Power Brasil Participa\u00e7\u00f5es Ltda (EGPB) per le rinnovabili, ha avviato le operazioni commerciali per l\u2019espansione da 133 MW dell\u2019impianto solare fotovoltaico di S\u00e3o Gon\u00e7alo da 475 MW gi\u00e0 in funzione, il pi\u00f9 grande impianto del suo genere in Sudamerica, che si trova a S\u00e3o Gon\u00e7alo do Gurgu\u00e9ia, nello stato nordorientale di Piau\u00ed, in Brasile. La costruzione della sezione da 133 MW ha comportato un investimento di circa 422 milioni di real brasiliani, pari a circa 100 milioni di euro. \u201cL\u2019entrata in esercizio della prima espansione dell\u2019innovativo parco solare di S\u00e3o Gon\u00e7alo rappresenta per Enel un importante passo avanti in Brasile, rafforzando la nostra posizione di leadership nel mercato della generazione di energia solare del Paese\u201d, ha dichiarato Salvatore Bernabei, CEO di Enel Green Power e Responsabile della business line Global Power Generation di Enel. \u201cNonostante le difficolt\u00e0 dello scenario corrente, recentemente abbiamo avviato la costruzione di 1,3 GW di capacit\u00e0 rinnovabile in Brasile, che include una nuova sezione di 256 MW del parco solare di S\u00e3o Gon\u00e7alo. Confermiamo quindi l\u2019impegno di contribuire ulteriormente al settore elettrico in crescita del paese e di guidare la ripresa verde in Brasile, cos\u00ec come lo stiamo facendo a livello mondiale.\u201d Nell\u2019agosto 2019, Enel ha annunciato l\u2019avvio della costruzione dell\u2019ampliamento da 133 MW del parco solare, che \u00e8 oggi in funzione. Prima di questo era stata avviata la costruzione della prima sezione di 475 MW di S\u00e3o Gon\u00e7alo nell\u2019ottobre 2018, collegata poi alla rete nel gennaio 2020. Si prevede che la nuova espansione da 256 MW, la cui costruzione \u00e8 stata avviata nel 2020, entrer\u00e0 in esercizio nel 2021 e porter\u00e0 la capacit\u00e0 totale di S\u00e3o Gon\u00e7alo a 864 MW, facendolo diventare il pi\u00f9 grande impianto di produzione di energia di Enel in costruzione nel mondo. Il Gruppo Enel investir\u00e0 circa 735 milioni di real brasiliani, pari a circa 142 milioni di dollari USA, nella costruzione della terza sezione dell\u2019impianto. L\u2019intero parco solare di S\u00e3o Gon\u00e7alo da 864 MW comprender\u00e0 pi\u00f9 di 2,2 milioni di pannelli solari e, una volta completamente in funzione, sar\u00e0 in grado di generare annualmente pi\u00f9 di 2,2 TWh, riducendo ogni anno l\u2019emissione nell\u2019atmosfera di oltre 1,2 milioni di tonnellate di CO2. S\u00e3o Gon\u00e7alo \u00e8 il primo impianto di Enel in Brasile a utilizzare moduli solari bifacciali che catturano l\u2019energia solare su entrambi i lati del pannello. Grazie all\u2019uso di questa tecnologia, si prevede un aumento della generazione di energia fino al 18%."}