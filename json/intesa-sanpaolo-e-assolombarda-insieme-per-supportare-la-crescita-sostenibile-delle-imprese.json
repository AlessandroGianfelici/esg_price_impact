{"date": "20210128", "category": "Sostegno alle imprese", "title": "Intesa Sanpaolo e Assolombarda insieme per supportare la crescita sostenibile delle imprese", "text": "Intesa Sanpaolo e Assolombarda hanno siglato un accordo per favorire la crescita sostenibile delle imprese rafforzando ulteriormente il percorso di collaborazione avviato nel 2019 improntato alla patrimonializzazione. I valori ESG, l\u2019attenzione alle buone pratiche ambientali e sociali nella gestione aziendale e al capitale umano sono al centro della nuova partnership che ha l\u2019obiettivo di ampliare il sostegno alle imprese per far fronte alle conseguenze della crisi sanitaria. Con l\u2019obiettivo di dare impulso agli investimenti in coerenza con i valori ESG, l\u2019accordo permette alle aziende associate di usufruire di strumenti innovativi come gli S-Loan (Sustainability Loan), finanziamenti agevolati per investimenti in progetti orientati allo sviluppo sostenibile con ricadute sull\u2019intera filiera. Una formula che permette la condivisione degli obiettivi di miglioramento mediante specifici indicatori certificati dall\u2019impresa nella nota integrativa al bilancio. Tra le possibilit\u00e0 previste dall\u2019accordo anche l\u2019accesso al plafond Circular Economy che Intesa Sanpaolo mette a disposizione per progetti trasformativi delle PMI ispirati ai principi dell\u2019Economia Circolare. Inoltre, il primo gruppo bancario italiano attraverso Intesa Sanpaolo RentForyou, la societ\u00e0 con oltre 2.000 fornitori convenzionati che offre il servizio di noleggio dei beni strumentali, fornisce la possibilit\u00e0 alle imprese associate ad Assolombarda di innovarsi ed effettuare investimenti senza impegnare capitale, migliorando la struttura finanziaria dell\u2019azienda. \u201cL\u2019accordo appena siglato con Intesa Sanpaolo, che mette al centro le imprese e i lavoratori \u00e8 il frutto di una virtuosa collaborazione con la Banca, che in passato \u2013 ha dichiarato Alessandro Scarabelli, Direttore generale di Assolombarda \u2013 ci ha gi\u00e0 visto collaborare attivamente per sostenere la stabilit\u00e0 finanziaria delle aziende, in particolare le PMI, e per promuovere la crescita del territorio. Ora l\u2019impegno comune \u00e8 volto a sostenere la loro competitivit\u00e0 sui mercati, nazionali e internazionali. Le imprese oggi hanno la necessit\u00e0 di investire nel proprio ranking ESG, relativo alle buone prassi ambientali, sociali e di buona gestione aziendale. \u00c8 dunque centrale per loro affidarsi a un partner finanziario che condivida i medesimi valori e sia impegnato a sostenere investimenti che vadano in questa direzione\u201d. La capacit\u00e0 delle imprese di comprendere e governare il proprio impatto in termini ambientali, di governance e sociali, \u00e8 centrale per proiettare le PMI in un mercato sempre pi\u00f9 competitivo anche sul tema della sostenibilit\u00e0 delle imprese, ormai elemento premiante non solo per i consumatori, ma anche per la finanza e il mercato in generale. Nell\u2019ambito della collaborazione forte attenzione \u00e8 riservata anche ai dipendenti e alle loro famiglie. In questo quadro Intesa Sanpaolo, in qualit\u00e0 di banca d\u2019impatto, agisce con numerose iniziative di carattere sociale per sostenere chi ha pi\u00f9 bisogno, ampliando l\u2019accesso al credito a segmenti sociali specifici come gli studenti, le mamme che lavorano, le famiglie pi\u00f9 disagiate. Gianluigi Venturini, direttore regionale Milano e provincia Intesa Sanpaolo: \u201cIl rinnovato accordo con Assolombarda rafforza la storica collaborazione intrapresa a favore della patrimonializzazione delle imprese offrendo ulteriori soluzioni innovative nel segno della sostenibilit\u00e0 e della responsabilit\u00e0 sociale. Abbiamo, infatti, messo a disposizione delle imprese associate gli S- Loan per accompagnarle verso la transizione sostenibile in una logica di miglioramento dei parametri ESG e attivato strumenti specifici rivolti alla grande platea dei dipendenti delle aziende associate per favorire l\u2019inclusivit\u00e0 sociale.  In particolare XME StudioStation, il micro-prestito a tasso zero fino a 1.500 euro e per famiglie con reddito ISEE fino a 50mila euro, che consente con 1 euro al giorno di affrontare le spese per pc e connessione per la DAD, PerMerito, il finanziamento pensato per gli studenti universitari con tempi di restituzione lunghi e senza garanzie e per le giovani madri lavoratrici, mamma@work, un prestito a condizioni agevolate che consente di avere un sostegno economico per conciliare vita familiare e professionale nei primi anni di vita dei figli\u201d."}