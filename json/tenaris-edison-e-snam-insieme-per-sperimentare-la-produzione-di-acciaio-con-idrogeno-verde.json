{"date": "20210111", "category": "Idrogeno green", "title": "Tenaris, Edison e Snam insieme per sperimentare la produzione di acciaio con idrogeno verde", "text": "Tenaris, Edison e Snam hanno sottoscritto una lettera di intenti per avviare un progetto finalizzato alla decarbonizzazione dell\u2019acciaieria di Tenaris a Dalmine, attraverso l\u2019introduzione dell\u2019idrogeno verde in alcuni processi produttivi.\u00a0\u00a0 Tenaris, Edison e Snam collaboreranno per individuare e realizzare le soluzioni pi\u00f9 idonee per la produzione, la distribuzione e l\u2019utilizzo di idrogeno verde nel sito Tenaris di Dalmine, contribuendo con le proprie competenze per investire nelle migliori tecnologie disponibili.  Il progetto \u00e8 finalizzato alla generazione di idrogeno e ossigeno tramite un elettrolizzatore da circa 20 MW da installare presso lo stabilimento di Dalmine e all\u2019adattamento del processo produttivo dell\u2019acciaio mediante l\u2019utilizzo di idrogeno verde in sostituzione al gas naturale. L\u2019iniziativa potr\u00e0 inoltre includere la realizzazione di un sito di stoccaggio per l\u2019accumulo di idrogeno ad alta pressione e l\u2019utilizzo dell\u2019ossigeno, prodotto localmente tramite elettrolisi, all\u2019interno del processo fusorio. Lo sviluppo del progetto ridurrebbe in modo significativo le emissioni di CO2 legate alla produzione dell\u2019acciaio. Le tre societ\u00e0 valuteranno in seguito se ampliare la collaborazione per estendere l\u2019applicazione dell\u2019idrogeno ad altre fasi del processo produttivo. Il progetto si inserisce nella pi\u00f9 ampia iniziativa \u201cDalmine Zero Emissions\u201d, avviata da Tenaris insieme a Tenova e Techint Engineering & Construction, per integrare l\u2019idrogeno verde nella produzione di acciaio da forno elettrico e nelle lavorazioni a valle dello stabilimento di Dalmine. Si tratterebbe della prima applicazione di idrogeno verde su scala industriale nel settore siderurgico in Italia.\u00a0\u00a0 \u201cIl progetto \u2018Dalmine Zero Emissions'\u201d, afferma Michele Della Briotta, Presidente Tenaris Europa e AD TenarisDalmine\u00a0\u00a0\u201crappresenta la pi\u00f9 recente delle iniziative realizzate da Tenaris in Italia per il miglioramento della propria impronta ambientale, dopo gli investimenti e i progetti per la tutela dell\u2019aria, l\u2019efficienza energetica, la riduzione dei consumi di materie prime, l\u2019aumento del contenuto di materiale riciclato nei nostri prodotti, la valorizzazione e il riuso dei nostri sottoprodotti. Con il progetto \u2018Dalmine Zero Emissions\u2019, insieme a partner qualificati, diamo inizio al percorso di transizione energetica dello stabilimento di Dalmine, ponendoci all\u2019avanguardia della sostenibilit\u00e0 del settore siderurgico\u201d. \u201cCon questa intesa Edison avvia un percorso di sostegno alla decarbonizzazione di settori industriali chiave per l\u2019economia nazionale, contribuendo cos\u00ec al raggiungimento degli obiettivi della transizione energetica fissati a livello nazionale con il PNIEC e a livello europeo con il Green Deal\u201d dichiara Nicola Monti, AD di Edison. \u201cL\u2019energia rinnovabile prodotta dai nostri impianti e le soluzioni tecnologiche di cui possiamo disporre possono contribuire concretamente allo sviluppo di una nuova e importante filiera nazionale, che nei prossimi decenni \u00e8 destinata ad accompagnare l\u2019evoluzione del sistema economico e produttivo verso la neutralit\u00e0 climatica\u201d. \u201cL\u2019idrogeno verde\u201d, commenta l\u2019AD di Snam Marco Alver\u00e0, \u201cpu\u00f2 rappresentare la soluzione ideale per decarbonizzare alcuni importanti settori industriali, in particolare per produrre nel lungo periodo acciaio a zero emissioni. L\u2019accordo di oggi, che vede protagoniste tre aziende attive lungo l\u2019intera catena del valore, \u00e8 un primo passo per poter raggiungere questo importante obiettivo. Grazie alle sue tecnologie e alla sua infrastruttura, Snam si pone come uno degli abilitatori della filiera dell\u2019idrogeno per contribuire alla lotta ai cambiamenti climatici e alla creazione di nuove occasioni di sviluppo, in linea con le strategie nazionali ed europee\u201d."}