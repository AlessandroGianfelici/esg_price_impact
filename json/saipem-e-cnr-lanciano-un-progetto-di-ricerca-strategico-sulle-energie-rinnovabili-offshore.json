{"date": "20201130", "category": "Studi su piattaforme galleggianti per l\u2019eolico ed il solare a mare", "title": "Saipem e Cnr lanciano un progetto di ricerca strategico sulle energie rinnovabili offshore", "text": "Saipem e il Consiglio Nazionale delle Ricerche, CNR, hanno siglato un accordo di collaborazione che consentir\u00e0 all\u2019ente di ricerca di utilizzare il concept di HEXAFLOAT, la soluzione di Saipem, brevetto pubblicato in attesa di validazione, relativa alla fondazione galleggiante a pendolo per turbine eoliche. L\u2019ambito di utilizzo sar\u00e0 un progetto di ricerca strategico per il sistema industriale del settore delle energie rinnovabili offshore, finanziato dal fondo della Ricerca di Sistema Elettrico e che rientra nell\u2019ambito dell\u2019accordo di programma stipulato con il Ministero dello Sviluppo Economico per il triennio 2019-2021. Nello specifico, il progetto di ricerca a cui lavorer\u00e0 Il CNR preveder\u00e0 valutazioni con modelli numerici, prove in vasca presso l\u2019Istituto di Ingegneria del Mare, INM, e l\u2019installazione di un prototipo in acqua presso il laboratorio marino realizzato davanti al porto di Napoli grazie al progetto Ricerca di Sistema Elettrico finanziato dal MiSE e co-gestito dal CNR-INM e dal Dipartimento di Ingegneria dell\u2019Universit\u00e0 degli Studi della Campania \u201cLuigi Vanvitelli\u201d. Il primo prototipo di HEXAFLOAT sar\u00e0 varato in mare gi\u00e0 nella primavera del 2021. Mauro Piasere, Direttore Digital and Innovation e COO della divisione Xsight di Saipem ha dichiarato:\u00a0\u201cQuesto accordo avvia una sinergia tra il maggiore ente di ricerca italiano e Saipem, volta a favorire un avanzamento del TRL, Technology Readiness Level, della nostra fondazione galleggiante e allo stesso tempo un miglioramento dei criteri di progettazione fondamentali per accelerare la curva di riduzione dei costi. Costo della struttura e affidabilit\u00e0 tecnologica sono infatti essenziali per spingere il mercato verso tecnologie ancora non a livello industriale. In futuro, prevediamo sempre maggiori applicazioni delle fondazioni eoliche galleggianti, utilizzabili in quei bacini di mare in cui le profondit\u00e0 sono maggiori, come Mediterraneo, Oceano Atlantico, Giappone, costa occidentale degli Stati Uniti, Mar di Norvegia e questo accordo ci aiuter\u00e0 a farci trovare preparati\u201d. Francesco Racheli, COO della divisione E&C Offshore di Saipem, ha commentato:\u00a0\u201cLa firma dell\u2019accordo, che vede Hexafloat come elemento fondamentale nell\u2019impegno verso una transizione energetica realizzabile e diversificata, dimostra il successo crescente della nostra strategia sulle rinnovabili offshore. L\u2019accordo consolider\u00e0 ulteriormente le nostre innovative attivit\u00e0 di Ricerca e Sviluppo nell\u2019eolico offshore galleggiante non solo in Italia ma nel mondo intero\u201d. Emilio Fortunato Campana, direttore del Dipartimento ingegneria, ICT e tecnologie per l\u2019energia e i trasporti del Consiglio nazionale delle ricerche, ha affermato:\u00a0\u201cL\u2019accordo CNR-Saipem segna un primo significativo obiettivo dell\u2019attivit\u00e0 scientifica condotta nel progetto Ricerca di Sistema. La sinergia tra il maggior player nazionale della tecnologia eolica galleggiante ed il principale Ente di Ricerca nel settore delle rinnovabili marine, \u00e8 un esempio virtuoso che favorir\u00e0 un sostanziale passo avanti del nostro Paese nella conoscenza e nella innovazione per le tecnologie nel settore delle rinnovabili marine, sia per il Mediterraneo, che per altri ambienti marini europei ed internazionali\u201d."}