{"date": "20210128", "category": "Analisi e approfondimenti", "title": "I migliori fondi azionari globali ESG nel 2020", "text": "Il miglior fondo europeo ESG del 2020 \u00e8 BNP Paribas Energy transition che, con una performance del 164,5%, si \u00e8 classificato in prima posizione nel segmento degli azionari globali e anche in assoluto. Seguono, per il comparto degli azionari globali, due fondi gestiti dal gruppo indipendente scozzese Baillie Gifford, il Positive Change fund che ha reso il 89,0% e il Global Stewardship Select fund che ha guadagnato il 76,6%, anche se la societ\u00e0 preferisce misurare la propria performance su un periodo di cinque anni. BNP Paribas Energy transition \u00e8 un comparto della Sicav lussemburghese \u201cBNP Paribas Funds\u201d che investe in aziende impegnate nella transizione energetica globale, Cina inclusa. E\u2019 gestito da Edward Lees e Ulrik Fugmann, entrambi Co-Head Environmental Strategies Group di BNP Paribas e con una lunga esperienza negli investimenti sostenibili. Fugmann, precedentemente fondatore della societ\u00e0 di gestione Sustainable solutions, \u00e8 entrato nel gruppo francese nel 2019, contribuendo alla trasformazione della linea di gestione esistente nell\u2019attuale prodotto che segue i criteri ESG.. I settori in cui investe sono le energie rinnovabili e alternative, l\u2019efficienza energetica, il trasporto sostenibile, l\u2019edilizia e le infrastrutture verdi. Il fondo, che ha un patrimonio di 2,7 miliardi, detiene in portafoglio 79 posizioni. Tra i titoli su cui ha puntato maggiormente vi sono due azioni il cui prezzo \u00e8 quadruplicato nel 2020. Una \u00e8 Ballard Power System, azienda specializzata in soluzioni innovative per la produzione di energia elettrica e in particolare di celle a combustibile alimentate a idrogeno, e l\u2019altra \u00e8 Sunnova energy, che fornisce e gestisce sistemi di produzione elettrica domestica con pannelli solari. Altre posizioni sono in aziende pi\u00f9 tradizionali come Alstom e GM. Il livello di rischio di questa strategia \u00e8 comunque elevato (classificato 7, il massimo livello, da BNP Paribas). La coppia di fondi di Baillie Gifford \u00e8 gestita da due team differenti con strategie e titoli in portafoglio diversi, ma entrambi presentano un solido track record in termini di performance. Il Positive Change \u00e8 gestito da Kate Fox e da Lee Qian, che hanno puntato con decisione sulla Tesla, beneficiando del boom del produttore di auto elettriche Usa, ma non solo. Tra i titoli su cui ha investito Positive Change c\u2019\u00e8 M3, una societ\u00e0 giapponese che ha creato un network per connettere la comunit\u00e0 scientifica del mondo della salute, utilizzata da 2 milioni di medici e 1 milione di esperti in medicina e che ha avuto un boom con la pandemia grazie al sistema di consulti online, il cui prezzo in borsa \u00e8 triplicato nel 2020. Sempre nell\u2019ambito della salute ha puntato sull\u2019azienda farmaceutica Moderna, che \u00e8 una delle tre societ\u00e0 che ha messo a punto un vaccino per il Covid-19 e il cui titolo ha quintuplicato il proprio prezzo nel 2020. Nel settore dei semiconduttori ha investito nel gruppo di Taiwan TSMC, che ha guadagnato il 56%, e nell\u2019olandese ASML (+64%). Tra gli altri titoli in portafoglio vi sono Mercadolibre, una societ\u00e0 argentina quotata al Nasdaq che gestisce piazze virtuali dedicate al commercio elettronico e alle aste online il cui prezzo \u00e8 triplicato. Il fondo Global Stewardship Select \u00e8 invece gestito da un gruppo di costruzione del portafoglio guidato da Iain Mc Combie e ha il 52% del portafoglio investito negli Stati Uniti (dati al 30 novembre). Il fondo ha puntato sul tema dell\u2019e-commerce con Shopify, una societ\u00e0 canadese con sede a Ottawa che attraverso l\u2019omonima piattaforma permette di aprire un proprio shop online in modo semplice e il cui prezzo al NYSE \u00e8 triplicato, e attraverso Amazon che con la pandemia ha registrato un boom delle vendite online (+80% in borsa). Altra scelta azzeccata \u00e8 stata quella della piattaforma di trading online specializzata sui bond MarketAxess, oltre che Tesla. Fuori dal podio ma con una performance ragguardevole del 67% si trova DNB Miljoeinvest, fondo ambientale gestito dal gruppo norvegese DNB gestito da Christian Rom, che tra le maggiori partecipazioni (al 30 novembre 2020) ha il gruppo elettrico italiano Enel (+15%), seguito dal fondo del gruppo olandese Robeco Robecosam Smart Energy, gestito da Thiemo Lang, che ha guadagnato il 58,7% puntando su titoli come II-IV, gruppo americano specializzato in produzione di componenti optoelettronici utilizzati nel settore delle telecomunicazioni e dei semiconduttori che ha quasi triplicato il suo prezzo in borsa. In sesta posizione si trova Aegon global sustainable equity che ha reso il 57,6%, seguito da Ninety one global strategy fund che ha guadagnato il 52,3%. Il gruppo Pictet si aggiudica due posizioni nella top ten con il fondo Clean Energy che ha reso il 52,3% e con Robotics che ha fatto un +47,4%. Completa la lista JSS sustainable equity della societ\u00e0 di gestione Safra che ha avuto una performance del 49%."}