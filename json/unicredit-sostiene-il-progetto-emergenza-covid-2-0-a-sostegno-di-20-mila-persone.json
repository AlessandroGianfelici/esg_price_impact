{"date": "20201221", "category": "Contro la povert\u00e0 assoluta", "title": "Unicredit sostiene il Progetto Emergenza Covid 2.0, a sostegno di 20 mila persone", "text": "UniCredit sostiene la Comunit\u00e0 di Sant\u2019Egidio nel lancio del Progetto Emergenza Covid 2.0. L\u2019iniziativa prevede l\u2019organizzazione di servizi di ascolto, orientamento, per l\u2019inserimento abitativo e lavorativo, e consulenza presso i centri e le sedi di quartiere della Comunit\u00e0 di Sant\u2019Egidio per 5.000 persone in stato di povert\u00e0. Inoltre si prevede l\u2019organizzazione di mense sociali, cene itineranti e distribuzione di generi di prima necessit\u00e0 con distribuzioni a 5.000 persone senza dimora in Italia e interventi di prima assistenza e distribuzione di generi di prima necessit\u00e0 forniti nei centri a 10.000 persone/nuclei familiari in stato di povert\u00e0. Si stima quindi di aiutare 20.000 persone in tutta Italia. Il Progetto Emergenza Covid 2.0 prevede interventi di contrasto allo scivolamento in povert\u00e0 assoluta della popolazione pi\u00f9 colpita dagli effetti economici e sociali dell\u2019emergenza sanitaria e in stato di povert\u00e0 o isolamento sociale. Il progetto \u00e8 destinato a supportare i senza dimora, gli anziani, i nuclei familiari in stato di povert\u00e0 di 30 citt\u00e0 e comuni di 15 Regioni, in particolare nelle aree periferiche delle maggiori citt\u00e0 italiane. \u201cIn un momento cos\u00ec difficile per il nostro Paese \u2013 ha dichiarato Remo Taricani, Co-CEO Commercial Banking Italy di UniCredit \u2013 il nostro Gruppo sente la responsabilit\u00e0 e la necessit\u00e0 di fare la propria parte e dall\u2019inizio della pandemia ci siamo attivati per supportare le comunit\u00e0, i territori e le economie in cui siamo presenti. Il nostro sostegno all\u2019iniziativa della Comunit\u00e0 di Sant\u2019Egidio, ci consente di portare un aiuto immediato e concreto a fasce deboli della nostra popolazione che stanno affrontando un periodo particolarmente complesso\u201d. \u201cIn questi mesi di emergenza sanitaria e sociale, siamo stati accanto a tante persone fragili nelle strade e nelle periferie di numerose citt\u00e0 italiane\u201d, ha affermato l\u2019amministratore della Comunit\u00e0 di Sant\u2019Egidio Stefano Carmenati. \u201cGrazie al contributo di UniCredit potremo allargare il nostro raggio di azione per raggiungere chi soffre maggiormente le conseguenze economiche della pandemia. Il Covid-19 ha rivelato come siano ancora pi\u00f9 necessarie le reti di prossimit\u00e0, per rispondere in maniera rapida ed efficace agli accresciuti bisogni e intercettare nuove domande\u201d, ha concluso Carmenati."}