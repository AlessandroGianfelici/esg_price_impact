{"date": "20210510", "category": "Partnership", "title": "Cdp e Confcommercio, avviata una collaborazione a supporto delle imprese", "text": "Cassa Depositi e Prestiti\u00a0e\u00a0Confcommercio\u00a0hanno sottoscritto un\u00a0protocollo d\u2019intesa\u00a0volto ad avviare una collaborazione su una serie di iniziative di\u00a0supporto\u00a0all\u2019attivit\u00e0 delle\u00a0imprese associate. Strumenti di credito agevolato, finanziamenti e linee di garanzia ma anche promozione dell\u2019insediamento di attivit\u00e0 commerciali negli interventi di edilizia sociale e di rigenerazione urbana promossi dal Gruppo CDP, questi alcuni dei\u00a0sei principali ambiti\u00a0di approfondimento e valutazione individuati nell\u2019accordo a sostegno delle imprese del terziario di mercato: Fund raising su operativit\u00e0 del Fondo di garanzia per le PMI: con risorse apportate dal Sistema Confcommercio, dai suoi Confidi vigilati ovvero da terzi, CDP potrebbe costituire una sottosezione del Fondo PMI per incrementare la dotazione dello stesso e permettere la concessione di nuove e maggiori garanzie a favore delle imprese associate a Confcommercio che rispettano i parametri di accesso al Fondo PMI. Basket Bond: CDP potrebbe intervenire come anchor investor, promuovendo la strutturazione di iniziative \u201ca mercato\u201d, insieme agli investitori istituzionali del Sistema Confcommercio ovvero attraendo risorse pubbliche, anche costituite da Fondi strutturali e d\u2019investimento europei (SIE), per la costituzione di un credit enhancement, ossia di una protezione\u00a0\u00a0a copertura delle prime perdite a fronte di eventuali inadempimenti dei prenditori finali, nel contesto di operazioni volte a favorire le emissioni di mini-bond da parte delle imprese. Corporate lending: CDP potrebbe intervenire per finanziare in via diretta imprese associate con fatturati elevati per investimenti finalizzati, tra l\u2019altro, alla ricerca, innovazione, valorizzazione del patrimonio culturale, ambiente ed energia, a supporto degli investimenti e dei processi di crescita, anche internazionale, delle imprese. Iniziative di garanzia di CDP su portafogli di nuove esposizioni originate da banche e/o confidi: CDP potrebbe concedere linee di garanzia fino all\u201980%, con un cap massimo alle prime perdite, su portafogli di nuovi finanziamenti o garanzie originati da banche o confidi del sistema al fine di favorire l\u2019accesso al credito delle imprese target, individuate anche sulla base delle indicazioni di un eventuale soggetto pubblico partner di CDP (Ministeri o Regioni) che potrebbe apportare risorse a titolo gratuito. Strumenti di credito agevolato: finalizzati alla concessione di finanziamenti a tassi agevolati a medio-lungo termine da parte di CDP, in pool con il sistema bancario, mediante il \u201cFondo rotativo per il sostegno alle imprese e agli investimenti in ricerca\u201d (FRI). Edilizia sociale e rigenerazione urbana: CDP potr\u00e0 valutare con Confcommercio la fattibilit\u00e0 di iniziative trasversali e congiunte volte a promuovere l\u2019insediamento di attivit\u00e0 commerciali negli interventi di edilizia sociale e di rigenerazione urbana promossi dal Gruppo CDP. Grazie a questo protocollo con Confcommercio, CDP rafforza la propria vicinanza ai territori con l\u2019obiettivo di\u00a0creare valore di lungo periodo e prosperit\u00e0 condivisa per la collettivit\u00e0."}