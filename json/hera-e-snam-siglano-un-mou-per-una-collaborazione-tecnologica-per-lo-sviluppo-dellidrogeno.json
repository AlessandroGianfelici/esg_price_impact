{"date": "20210223", "category": "Idrogeno verde", "title": "Hera e Snam siglano un MoU per una collaborazione tecnologica per lo sviluppo dell\u2019idrogeno", "text": "Snam ed Hera annunciano la firma di una lettera di intenti per una collaborazione tecnologica finalizzata allo sviluppo dell\u2019idrogeno, ciascuna per i propri ambiti di attivit\u00e0. L\u2019obiettivo \u00e8 la sperimentazione e successiva realizzazione di una serie di soluzioni in grado di dare risposta alle esigenze di decarbonizzazione del territorio emiliano-romagnolo in maniera trasversale, dalle realt\u00e0 produttive fino alla mobilit\u00e0 e ai singoli cittadini.  L\u2019intesa contribuir\u00e0, inoltre, a dare impulso allo sviluppo delle energie rinnovabili in Italia, in linea con gli indirizzi tracciati dall\u2019Unione europea. L\u2019accordo prevede diversi ambiti di azione, a partire dalla collaborazione sulla tecnologia del power-to-gas. In particolare, presso il depuratore della multiutility di Bologna Corticella, \u00e8 in fase avanzata di progettazione un innovativo impianto che consentir\u00e0 di trasformare l\u2019eccesso di energia elettrica rinnovabile in idrogeno \u201cverde\u201d da immettere nelle reti sfruttando l\u2019acqua depurata e ritornando nel processo di depurazione delle acque ossigeno, biogas e fanghi e ottenendo cos\u00ec una \u201csimbiosi\u201d di reciproco vantaggio tra i due impianti, con un ulteriore beneficio ambientale. Sempre in ambito industriale, le due societ\u00e0 studieranno l\u2019applicazione dell\u2019idrogeno per usi termici nei settori pi\u00f9 energivori e con processi difficilmente elettrificabili.  Tra le altre opzioni allo studio c\u2019\u00e8 la realizzazione di impianti per estrarre idrogeno verde dall\u2019acqua, usando l\u2019energia rinnovabile generata dai termovalorizzatori del Gruppo Hera, con l\u2019obiettivo di contribuire alla decarbonizzazione di settori industriali come quello della produzione di fertilizzanti e dei carburanti. La lettera d\u2019intenti, infine, prevede una possibile sperimentazione congiunta di immissione di una miscela di gas naturale e idrogeno in una porzione di rete di distribuzione di Hera in Emilia-Romagna, analogamente a quanto gi\u00e0 fatto da Snam sulla propria rete di trasmissione. Protagonista di questa sperimentazione sar\u00e0 la rete gas di Modena.  \u201cL\u2019accordo con Hera \u2013 commenta l\u2019amministratore delegato di Snam Marco Alver\u00e0 \u2013 si inserisce tra le collaborazioni che stiamo avviando con aziende energetiche e industriali per sviluppare le tecnologie legate all\u2019idrogeno e realizzare progetti sulle diverse aree del territorio italiano. L\u2019idrogeno sar\u00e0 un elemento decisivo, insieme all\u2019elettricit\u00e0 da fonti rinnovabili, per consentire all\u2019Europa di diventare il primo continente a zero emissioni nette nel 2050. Snam intende contribuire a questo percorso, mettendo a disposizione la propria infrastruttura, insieme alle proprie competenze e capacit\u00e0 di innovazione, per creare una filiera nazionale dell\u2019idrogeno in grado di accelerare il percorso di decarbonizzazione e creare nuove opportunit\u00e0 di sviluppo e occupazione\u201d.  \u201cCon questa alleanza vogliamo dare un contributo concreto allo sviluppo dell\u2019opzione idrogeno per perseguire la carbon neutrality dei territori, coerentemente con l\u2019impegno per uno sviluppo sostenibile che da sempre guida le nostre azioni \u2013 afferma Stefano Venier, amministratore delegato del Gruppo Hera \u2013. La firma di questo protocollo s\u2019inscrive nella strategia disegnata dal nostro Piano industriale al 2024, che prevede numerose azioni e investimenti per la transizione energetica e la tutela ambientale in linea con le strategie europee e gli obiettivi dell\u2019Agenda Onu 2030. I gas verdi, tra i quali rientra l\u2019idrogeno, sono per noi una frontiera particolarmente interessante proprio perch\u00e9 operiamo in pi\u00f9 business: mettendo a disposizione la nostra expertise trasversale e la nostra ampia piattaforma infrastrutturale possiamo dare vita a innovativi esempi di circolarit\u00e0 carbon neutral tra filiere\u201d."}