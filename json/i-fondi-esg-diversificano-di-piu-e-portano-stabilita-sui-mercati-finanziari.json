{"date": "20201114", "category": "Settimana SRI", "title": "I fondi ESG diversificano di pi\u00f9 e portano stabilit\u00e0 sui mercati finanziari", "text": "I fondi che scelgono la sostenibilit\u00e0 hanno una maggiore capacit\u00e0 di generare profitto rispetto al rischio e al contempo aiutano ad aumentare la stabilit\u00e0 dei mercati finanziari. Questo grazie alla diversificazione e decorrelazione dei portafogli che, nel caso dei fondi ESG, \u00e8 superiore ad altre tipologie di gestioni. Questo interessante, e non scontato, risultato \u00e8 frutto di un\u2019analisi svolta da tre professori, Rocco Ciciretti dell\u2019Universit\u00e0 degli Studi di Roma \u201cTor Vergata\u201d, Ambrogio Dal\u00f2 dell\u2019University of Groningen e Giovanni Ferri dell\u2019Universit\u00e0 LUMSA, e presentata nel corso della nona edizione della Settimana SRI organizzata dal Forum per la Finanza Sostenibile in un webinair dal titolo \u201cL\u2019integrazione dei criteri ESG nelle strategie di investimento dei fondi sostenibili. Chi segue chi?\u201d. \u201cIn questo momento in cui la finanza sostenibile continua a crescere e sta diventando mainstream \u00e8 sempre pi\u00f9 importante il supporto di analisi rigorose, effettuate in modo scientifico e basate su dati affidabili, per potere indirizzare gli investitori in modo corretto. E diventa importante analizzare gli impatti della finanza sostenibile sui mercati e in particolare delle scelte di allocazione di portafoglio dei fondi ESG. I fondi con maggiore intensit\u00e0 ESG guidano o seguono il mercato? Impongono le scelte o seguono le tendenze?\u201d, osserva Francesco Bicciato, Segretario Generale, Forum per la Finanza Sostenibile, \u201cla ricerca che presentiamo in questo incontro fornisce alcuni risultati che corroborano le nostre ipotesi e cio\u00e8 che la finanza sostenibile conviene non solo per il positivo impatto sulle variabili ambientali, sociali e di governance, ma anche finanziariamente\u201d. Il titolo dell\u2019analisi \u201cEffetto gregge e contro effetto gregge nei fondi aperti che utilizzano metriche ESG\u201d utilizza un termine molto in voga in epoca di pandemia. \u201cMentre l\u2019effetto gregge ha una chiave positiva in emergenza sanitaria, per la finanza \u00e8 il contrario\u201d rileva Ferri, \u201cquando si verifica un effetto gregge sui mercati finanziari c\u2019\u00e8 il rischio che si esprimano prezzi non veritieri e che si formi una bolla destinata a lasciare sul campo morti e feriti, finanziariamente, quando scoppia. I fondi ESG dimostra, lo studio, contribuiscono invece ad attenuare questo fenomeno\u201d. La componente responsabile rappresenta una crescente fetta degli asset investiti dei fondi ESG. Come si vede dal grafico sopra riportato la loro quota \u00e8 passata in 12 anni dal 30% al 60%. Le scelte dei fondi sostenibili, quindi, hanno sempre pi\u00f9 impatto sull\u2019andamento dei singoli titoli e delle piazze finanziarie ed \u00e8 importante capire quali titoli sono stati scelti per aumentare la quota di investimenti definiti ESG. Per questo \u00e8 sempre pi\u00f9 rilevante comprendere le loro scelte. \u201cLa ricerca dimostra che i portafogli dei fondi ESG sono eterogenei, non si copiano e questo porta a un effetto positivo di fattore stabilizzante dei mercati finanziari\u201d sintetizza Ciciretti. Al contrario, evidenzia lo studio, se ci fosse un comportamento di gregge questo impatterebbe sia sul rischio idiosincratico, sia su quello sistemico. La ricerca prende in considerazione i dati di 10.456 fondi con osservazioni mensili effettuate in un arco temporale che va dal 2012 al giugno 2018 (77 osservazioni). I fondi considerati presentano almeno il 67% del portafoglio con punteggio ESG, hanno in media asset per 580 milioni di dollari, un flusso di raccolta positivo, un costo medio dell1,4%, 13 anni di vita e un fattore ESG medio di 50. I portafogli sono stati analizzati singolarmente in modo dettagliato. \u201cI fondi ESG non solo hanno portafogli diversificati al loro interno, ma soprattutto hanno comportamenti differenti, i portafogli non si somigliano, sono eterogenei fra loro e questo assicura una stabilit\u00e0 del sistema in futuro in caso di evento sistemico.\u201d rileva Ciciretti. \u201cDall\u2019analisi emerge inoltre che i fondi che esistono da pi\u00f9 tempo, quelli pi\u00f9 \u201cvecchi\u201d mostrano un rating ESG superiore. Significa che esiste un learning by doing che porta a un miglioramento e a una sostenibilit\u00e0 nel lungo periodo. Questo\u201d precisa Ciciretti, \u201c\u00e8 un elemento positivo se infatti un fondo presentasse oggi un punteggio di 100 e domani precipitasse a zero non risponderebbe alla consegna di sostenibilit\u00e0 di lungo periodo\u201d. Inoltre i fondi con rating ESG migliore sono meno correlati con l\u2019andamento del resto dei fondi e tendono ad andare meglio, come si nota dal grafico sotto riportato dove la maggiore capacit\u00e0 dei fondi ad alto standing ESG (linea verde) ad essere decorrelati \u00e8 evidenziata dalla distanza in verticale da quelli di qualit\u00e0 ESG inferiore (linea rossa). \u201cA fronte di un maggiore lavoro di ricerca e selezione dei titoli da parte dei fondi migliori per creare dei portafogli unici, si nota che spesso presentano anche costi di gestione inferiore. Inoltre\u201d aggiunge Ciciretti, \u201ci fondi con pi\u00f9 elevato score ESG tendono a investire maggiormente su aziende di tipo value, focalizzate sui valori fondamentali e puntano meno sulle societ\u00e0 growth, facendo da freno a fenomeni inflattivi dei prezzi\u201d. E per gli investitori la capacit\u00e0 di selezione e di autonomia delle scelte dei gestori ESG comporta un doppio beneficio, perch\u00e9 la ricerca dimostra che la diversificazione interna e non correlazione con le altre strategie permette ai fondi ESG di aumentare il fattore Alfa e quindi di portare a un maggiore rendimento del portafoglio e al contempo non ha un effetto sul fattore Beta, che indica la correlazione all\u2019andamento del mercato e quindi il rischio sistemico, portando quindi a un secondo beneficio indiretto per i portafogli. \u201cLa nostra analisi era focalizzata su portafogli azionari, ma anche quelli obbligazionari tendono a comportarsi in maniera analoga. Generalmente\u201d, osserva Dal\u00f2, \u201ci fondi ESG investono in media su 100 titoli e presentano una buona diversificazione\u201d."}