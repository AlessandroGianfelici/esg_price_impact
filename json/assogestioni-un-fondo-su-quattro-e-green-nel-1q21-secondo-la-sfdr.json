{"date": "20210521", "category": "Mappa Assogestioni", "title": "Assogestioni: un fondo su quattro \u00e8 green nel 1Q21 secondo la SFDR", "text": "Un fondo su quattro in Italia \u00e8 green. La mappa di Assogestioni del primo trimestre 2021 mostra per la prima volta l\u2019ammontare complessivo dei fondi definiti sostenibili dal nuovo regolamento SFDR (Sustainable Finance Disclosure Regulation), entrato in vigore lo scorso 10 marzo. Il patrimonio promosso considerando le variabili ambientali e sociali nella politica di investimento \u00e8 pari a 276 miliardi, che rappresenta il 25,9% rispetto ai 1.063 miliardi del totale. Il 90% degli asset, pari a 248,2 miliardi, rientra nell\u2019\u201darticolo 8\u201d del regolamento e quindi promuove caratteristiche ambientali e/o sociali, mentre il 10%, pari a 27,6 miliardi, ha specifici obiettivi di sostenibilit\u00e0 ed \u00e8 classificabile come prodotto \u201carticolo 9\u201d. Anche se non \u00e8 possibile fare un confronto diretto \u00e8 interessante rammentare che nella precedente fotografia dei fondi sostenibili in Italia risalente al dicembre 2020, il totale degli asset in fondi sostenibili era pari a 80,8 miliardi. Un dato basato su una valutazione da parte delle societ\u00e0 stesse dei propri prodotti, che evidentemente utilizzavano criteri differenti rispetto a quelli introdotti dalla SFDR vista la distanza delle diverse cifre. Quanto alla raccolta, il segmento dei fondi green viaggia a un ritmo pi\u00f9 elevato rispetto a quello dei prodotti tradizionali e calamita le preferenze degli investitori. Da inizio anno, infatti, la raccolta dei fondi aperti sostenibili in termini di patrimonio promosso \u00e8 stata superiore ai 18 miliardi rispetto a un totale di 15,7 miliardi, permettendo, dunque, una conclusione del trimestre in territorio positivo.  Gli investitori si mostrano attenti alle proprie scelte di sostenibilit\u00e0 e cercano prodotti che abbiano un reale impatto. La categoria dei fondi \u201carticolo 9\u201d che quindi promuove obiettivi specifici di sostenibilit\u00e0 ha registrato flussi netti per 3,9 miliardi che rappresentano una crescita del 14% delle masse, mentre la pi\u00f9 larga categoria dei fondi \u201carticolo 8\u201d, che semplicemente integra i fattori ESG nella propria analisi di investimento, ha archiviato una raccolta di 14,1 miliardi facendo lievitare del 5,6% il patrimonio esistente. Per quanto riguarda le asset class su cui investono i fondi di lungo termine, la pi\u00f9 rappresentata \u00e8 l\u2019azionario con il 36,1%, seguita a stretto giro dall\u2019obbligazionario al 29,6%. Chiudono flessibili e bilanciati rispettivamente al 16,9% e 13,4%. In questa Mappa non \u00e8 stato fornito, invece, uno spaccato tra le diverse societ\u00e0 di asset management, utile per comprendere i nuovi posizionamenti dell\u2019industria del risparmio gestito rispetto alla SFDR. \u201cL\u2019offerta di strumenti di finanza sostenibili sviluppati dalle societ\u00e0 di gestione rende possibile la mobilitazione dei capitali a favore delle imprese che pi\u00f9 si impegnano nel cammino verso la sostenibilit\u00e0 promosso dalle istituzioni europee e nazionali. E il peso crescente e gi\u00e0 significativo degli investimenti sostenibili sul totale\u201d, ha commentato Manuela Mazzoleni, direttore Sostenibilit\u00e0 di Assogestioni \u201cmostra come gli investitori italiani siano pronti a contribuire con i propri risparmi alla sfida della transizione ecologica\u201d. L\u2019analisi di Assogestioni per quanto riguarda i fondi sostenibili include i dati di 41 gruppi, rispetto a un totale di 54 inclusi nella mappa. \u00c8 stato inoltre oltrepassato il traguardo simbolico delle 100 societ\u00e0 che vengono riconosciute per il loro impegno nelle tematiche ESG precisamente sono 101 le case che hanno deciso di includere questi criteri nelle loro politiche e processi di investimento. Anche il numero dei fondi sostenibili \u00e8 in forte ascesa passando da 516 a 1205."}