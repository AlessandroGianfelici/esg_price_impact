{"date": "20201023", "category": "Miniere di Carbone", "title": "Uk, le contraddizioni sul tema della decarbonizzazione", "text": "Il Regno Unito punta a una completa decarbonizzazione entro il 2050, ma intanto approva il progetto per una nuova miniera di carbone a cinque anni dalla chiusura dell\u2019ultimo impianto. E\u2019 dibattito aperto, infatti, in Gran Bretagna, dopo che lo scorso 2 ottobre il Consiglio provinciale della Cumbria (CCC) ha dato il via libera al primo progetto mai approvato negli ultimi trent\u2019anni per realizzare di una miniera sotterranea di carbone. Un settore, quello del carbone, che sembrava appartenere al passato, dopo che l\u2019ultima miniera di questo tipo, la Kelliengley colliery, era stata chiusa nel 2015 e la Gran Bretagna era proiettata verso un futuro green dalle ambizioni di decarbonizzazione annunciate del premier Boris Johnson. Il progetto della nuova miniera, denominata Woodhouse Colliery, prevede l\u2019estrazione tra i due e i tre milioni di tonnellate di carbone per l\u2019industria siderurgica all\u2019anno. Il sito prescelto \u00e8 un\u2019area dismessa di 200 km2 al largo della costa di Whitehaven.  Il sito della miniera di Woodhouse Colliery I promotori, un gruppo di investitori privati, prevedono che la zona possa racchiudere 750 milioni di tonnellate di carbone per l\u2019industria siderurgica. L\u2019obiettivo \u00e8 quello di creare un sito moderno e con le tecnologie pi\u00f9 avanzate anche dal punto di vista dell\u2019inquinamento, ma gli ecologisti sono sul piede di guerra. L\u2019industria siderurgica e, in particolare la produzione di acciaio attraverso coke, \u00e8, infatti, un grande contributore all\u2019incremento di CO2. Tuttavia, fanno notare i promotori dell\u2019iniziativa, che prevede un tunnel sotterraneo che collega il luogo di estrazione alla ferrovia dove caricare il materiale, la produzione di acciaio \u00e8 essenziale per l\u2019industria e anche per i nuovi impianti ecologici per la produzione di energia come le pale eoliche.  Per costruire una pala eolica servono tra le 150 e le 250 tonnellate di coke. Inoltre la produzione UK servirebbe a sostituire l\u2019import di carbone per le industrie siderurgiche britanniche ed europee che viene dai principali produttori di carbone quali Australia, Usa, Canada e Russia. Ma il grimaldello dei promotori dell\u2019iniziativa per ottenere il supporto delle comunit\u00e0 locali \u00e8 quello di offrire posti di lavoro in una zona ad alta densit\u00e0 di disoccupazione. Certo, i tempi del secolo scorso in cui le miniere occupavano nel Regno Unito circa un milione di persone sono lontani, ma il nuovo progetto sulla carta prevede di assumere 500 persone, per la maggior parte di manodopera locale. Ora la decisione, dopo il via libera da parte del CCC, \u00e8 nelle mani di Robert Jenrick, Ministro per Housing, Communities e Local Government a cui spetta la parola finale."}