{"date": "20210315", "category": "Energie rinnovabili", "title": "ESI, dopo Burundi e Congo, nuovo contratto per impianto fotovoltaico in Mozambico", "text": "ESI, societ\u00e0 italiana attiva nel mercato delle energie rinnovabili che opera come EPC (Engineering, Procurement and Construction) e System Integrator in Italia ed all\u2019estero, ha comunicato di aver sottoscritto il contratto per la progettazione e la realizzazione dell\u2019impianto fotovoltaico Off-Grid in Mozambico, del valore complessivo di 529.000 euro. L\u2019impianto, caratterizzato da una potenza nominale di 115 KWp e una capacit\u00e0 di storage di 300 KWh, potr\u00e0 garantire 560 connessioni elettriche, in case private ed esercizi commerciali, con 7 Km di rete in bassa tensione e che la progettazione e costruzione dello stesso ha una durata complessiva di 7 mesi. Riccardo Di Pietrogiacomo, fondatore e Presidente di ESI: \u201cNegli ultimi mesi sono gi\u00e0 tre i nuovi contratti sottoscritti da ESI, a conferma dell\u2019impegno dell\u2019azienda nel proporre soluzioni tecnologicamente innovative e della presenza della stessa a livello internazionale. Oltre al contratto odierno, ricordiamo il contratto per la realizzazione di un impianto fotovoltaico off-grid in Burundi e quello per la realizzazione di un impianto mini-grid nella Repubblica Democratica del Congo. Questi risultati ci rendono orgogliosi ed al contempo lieti di poter contribuire allo sviluppo dei territori, del miglioramento della vita delle persone apportando benessere in localit\u00e0 ancora molto svantaggiate\u201d."}