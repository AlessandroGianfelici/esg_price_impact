{"date": "20201030", "category": "FX derivarives ESG", "title": "Deutsche bank lancia i primi derivati su cambi legati a parametri ESG", "text": "Nuovo passo in avanti nell\u2019innovazione finanziaria per prodotti ESG. Deutsche bank ha siglato ieri con il gruppo Primetals Technologies, gruppo leader nella produzione di macchinari per la lavorazione di metalli, il primo accordo quadro di derivati su cambi ESG. L\u2019intesa ha una durata di quattro anni e permetter\u00e0 al gruppo che fa capo alla giapponese Mitsubishi Heavy Industries di coprire i propri rischi su cambio attraverso opzioni forex. L\u2019accordo quadro prevede la selezione di alcuni criteri di sostenibilit\u00e0, che saranno fissati e monitorati da un consulente indipendente, il gruppo Environmental Resources Management (ERM). In caso Primetals Technologies non riuscisse a rispettare gli obiettivi concordati, dovr\u00e0 pagare una somma prefissata a una organizzazione non governativa definita dal contratto. Inoltre, ogni operazione di copertura su cambi che verr\u00e0 effettuata da Deutsche bank rispetter\u00e0 i Principi di Finanza Sostenibile pubblicati dall\u2019istituto a fine luglio. Un set di regole interno per la definizione di finanziamenti ESG che \u00e8 stato definito con il massimo sforzo per allinearsi a quanto previsto dai principi della Tassonomia EU. \u201cLa nostra banca vuole giocare un ruolo attivo nel raggiungimento dei target dell\u2019Accordo di Parigi. Ecco perch\u00e9 intendiamo sviluppare sempre pi\u00f9 prodotti finanziari legati a target di sostenibilit\u00e0. Facendo cos\u00ec aiutiamo anche i nostri clienti a portare avanti le proprie strategie di sostenibilit\u00e0 e siamo in grado di monitorare i loro successi nel lungo periodo\u201d spiega Gerald Podobnik, Chief Financial Officer della divisione Corporate bank di Deutsche Bank and membro del Sustainable Finance Advisory Council del Governo tedesco. \u201dQuesta struttura rappresenta una novit\u00e0 assoluta sul panorama globale e permette a Primetals di unire le esigenze di copertura sui cambi agli sforzi verso la sostenibilit\u00e0. E\u2019 qualcosa che richiamer\u00e0 l\u2019interesse di molti nostri clienti internazionali\u201d, osserva Marc M\u00fcller, Head of Corporate Coverage in Germania, Austria e Svizzera. Il nuovo prodotto lega la copertura sulla valuta e diversi obiettivi ESG e di sostenibilit\u00e0. Per esempio, calcola la quota del fatturato totale dei progetti venduti ai clienti che permette la riduzione di emissioni nei processi produttivi dei clienti. Primetals \u00e8 infatti leader nella costruzione di impianti ecologici per la produzione di acciaio. Un altro parametro misura il fatturato che porta a migliore efficienza delle risorse, rispetto alle spese per ricerca e sviluppo. Altro fattore preso in considerazione \u00e8 che l\u2019ambiente di lavoro sia salubre e sicuro per tutti i dipendenti."}