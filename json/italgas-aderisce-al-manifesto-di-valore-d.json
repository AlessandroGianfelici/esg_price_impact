{"date": "20201119", "category": "Diversity&Inclusion", "title": "Italgas aderisce al Manifesto di Valore D", "text": "Ribadire l\u2019impegno di Italgas per la parit\u00e0 di genere e rilanciare le tematiche di diversity, anche e soprattutto in un momento complesso per il panorama economico e occupazionale italiano.\u00a0Italgas rinnova la sua collaborazione con\u00a0Valore D, la prima associazione di imprese in Italia che, da oltre dieci anni, si impegna a diffondere una cultura di inclusione all\u2019interno del nostro Paese.\u00a0Un documento, nato nel 2017 sotto l\u2019egida del G7 Italia, indirizzato ad aziende e istituzioni e sviluppato in nove punti principali. Scopo del Manifesto \u00e8 quello di definire precisi strumenti, in linea con gli indicatori del\u00a0Global Reporting Initiative, GRI, per poi promuovere azioni concrete per valorizzare e includere le diversit\u00e0 in tutti i processi aziendali.\u00a0 Valore D, con la realizzazione del Manifesto, ha messo a disposizione delle aziende la propria visione su temi fondamentali come\u00a0l\u2019innovazione, la sostenibilit\u00e0, il lavoro agile e l\u2019impatto della diversit\u00e0 di genere sulla crescita e sullo sviluppo economico.\u00a0Per ognuno dei 9 punti proposti dal Manifesto, ogni azienda si impegna a raggiungere gradualmente degli obiettivi chiari e misurabili attraverso indicatori di performance e di monitoraggio periodico. Tutte le aziende che hanno messo in pratica i punti del Manifesto, confermano con la propria firma gli impegni presi e ne riconoscono la sua efficacia. L\u2019AD di Italgas, Paolo Gallo ha dichiarato:\u00a0\u201cQuattro anni fa abbiamo iniziato un cambiamento molto profondo in termini di trasformazione digitale.\u00a0Un cambiamento che ha coinvolto processi e persone e che sta creando tantissime opportunit\u00e0 per i profili Stem. La trasformazione digitale, inoltre, permette una diversa interazione tra le persone in azienda e cambia la cultura aziendale. Perch\u00e9 digitale significa inclusione di tutti i generi\u201d. Il processo di innovazione portato avanti da Italgas negli ultimi anni, infatti, ha imposto una costante ricerca di\u00a0nuovi profili in ambito Stem,\u00a0sia nelle attivit\u00e0 di gestione e sviluppo della rete gas sia in altre aree aziendali, come la\u00a0Digital Factory, che stanno portando avanti il percorso di trasformazione digitale del Gruppo.\u00a0 Un cambiamento che negli ultimi anni si \u00e8 tradotto\u00a0nell\u2019assunzione di circa 500 giovani,\u00a0di cui\u00a0quasi il 50% donne,\u00a0nelle aree tecnico/operative.\u00a0Per quanto riguarda l\u2019inserimento dei neolaureati, oltre il 52% dei nuovi profili sono rappresentati da figure professionali femminili.\u00a0 Gli sforzi di Italgas sono per\u00f2 rivolti anche verso l\u2019esterno.\u00a0Lo dimostrano tutti i progetti e le iniziative portate avanti insieme ad alcune tra le pi\u00f9 importanti Scuole e Universit\u00e0 del Paese, come ad esempio il progetto Grow Data Girls con\u00a0Luiss Business School,\u00a0appena ripartito con una nuova edizione della \u201cchallenge\u201d, e l\u2019adesione a\u00a0Stem By Women,\u00a0associazione di imprese nata con l\u2019obiettivo di incoraggiare le ragazze a intraprendere studi in ambito scientifico e tecnologico. Un impegno costante che Italgas continuer\u00e0 a trasmettere dentro e fuori l\u2019azienda per coniugare lo sviluppo di competenze tecnologiche e digitali con inclusione di tutti i generi."}