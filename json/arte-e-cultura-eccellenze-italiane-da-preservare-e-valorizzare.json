{"date": "20200915", "category": "Approfondimenti", "title": "Il progetto di Intesa Sanpaolo per Arte e cultura, eccellenze italiane da preservare e valorizzare", "text": "Iniziamo con la cultura, una serie di approfondimenti sulle iniziative del Gruppo Intesa Sanpaolo nell\u2019ambito della sostenibilit\u00e0. Un tema, quello della cultura e della promozione del ricco patrimonio artistico italiano che, anche se non rientra direttamente nei 17 obiettivi per lo sviluppo sostenibile dell\u2019Agenda 2030 dell\u2019Onu, rappresenta un fattore di crescita e di arricchimento e costituisce l\u2019humus che rende la societ\u00e0 un tessuto pi\u00f9 ricco e in grado di facilitare un equo paradigma di crescita. Le iniziative in tale settore sono state riassunte in un Rapporto, presentato dalla banca nell\u2019ambito dell\u2019incontro \u201cIntesa Sanpaolo motore per lo sviluppo sostenibile e inclusivo\u201d che il Gruppo organizza con cadenza annuale per illustrare i risultati e le nuove iniziative di sostenibilit\u00e0. Nell\u2019intervento l\u2019istituto fa il punto sulle azioni realizzate allo scopo di difendere, valorizzare e condividere il patrimonio storico-artistico italiano, nella consapevolezza che il compito di un\u2019impresa bancaria di rilevanza nazionale sia di concorrere non solo alla crescita economica, ma anche a quella culturale e civile del Paese. Prima di sei puntate. Progetto Cultura\u00a0 Intesa Sanpaolo, con una lunga e consolidata tradizione, contribuisce attivamente alla vita culturale del Paese con un impegno che si traduce concretamente nell\u2019elaborazione di Progetto Cultura, contenitore strategico delle attivit\u00e0 culturali della Banca, rinnovato di triennio in triennio e sviluppato con il supporto di un Comitato Scientifico, e nella partecipazione come sostenitori a numerose iniziative in tutta Italia.\u00a0 Uno dei principali obiettivi del Progetto Cultura \u00e8 la conservazione, valorizzazione e condivisione con il pubblico del cospicuo patrimonio artistico del Gruppo, una delle maggiori collezioni in Europa. La Banca ha da sempre l\u2019arte e la cultura come un fondamento della propria identit\u00e0 e oggi questo valore si manifesta concretamente nel bilancio. Intesa Sanpaolo ha infatti deciso di rivalutare il proprio patrimonio artistico nell\u2019esercizio 2017. Con un\u2019operazione unica in Europa nel suo genere, Intesa Sanpaolo ha aggiornato il valore della sua collezione in bilancio allineandolo alle valutazioni correnti del mercato dell\u2019arte (fair value). Si tratta di una novit\u00e0 di grande impatto economico e culturale perch\u00e9, al di l\u00e0 della crescita del valore di bilancio del patrimonio della Banca con riflessi positivi per gli azionisti, l\u2019arte viene pienamente legittimata dal mondo del credito e della finanza.\u00a0 Il patrimonio artistico, architettonico e documentario di Intesa Sanpaolo \u00e8 costituito da migliaia di opere dal V secolo a.C. al XX secolo, circa mille opere sono esposte permanentemente e tra queste ci sono capolavori di Caravaggio, Tiepolo, Canaletto, Boccioni, Fontana, Manzoni. Nelle sedi di Milano, Napoli e Vicenza delle Gallerie d\u2019Italia, in palazzi storici adibiti a musei, \u00e8 esposta in via permanente una selezione delle oltre 30 mila opere del patrimonio artistico di Intesa Sanpaolo.\u00a0 A queste si aggiunger\u00e0 il nuovo museo delle Gallerie d\u2019Italia \u2013 Piazza San Carlo a Torino a Palazzo Turinetti, storico edificio e sede legale di Intesa Sanpaolo. Lo spazio espositivo sar\u00e0 dedicato principalmente alla fotografia grazie a una selezione di opere dalle collezioni della Banca, tra cui l\u2019Archivio Publifoto, uno dei pi\u00f9 importanti archivi aziendali a livello europeo costituito da circa 7 milioni di scatti fotografici su eventi, personalit\u00e0, luoghi realizzati dall\u2019inizio degli anni Trenta agli anni Novanta del \u2018900.\u00a0 Alle collezioni permanenti, si aggiungono le mostre temporanee organizzate secondo progetti scientifici originali. Nel 2019 sono state realizzate 18 principali mostre con oltre 500.000 visitatori.Le Gallerie d\u2019Italia sono, inoltre, ormai riconosciute anche come spazio formativo e di integrazione sociale attraverso il programma Careers in art, programma di alternanza scuola lavoro per avvicinare gli studenti alle professioni del mondo dell\u2019arte; progetti dedicati a portatori di fragilit\u00e0 con l\u2019obiettivo di sostenere la piena accessibilit\u00e0 del patrimonio cultura.\u00a0  Numerosi i progetti internazionali con le principali istituzioni al mondo che dialogano con la Banca per collaborazioni e scambi di opere, come il Museo Hermitage di San Pietroburgo, con cui intercorre un accordo triennale, il Museo Pushkin di Mosca, il Metropolitan Museum of Art di New York National, la National Gallery di Londra e il Guggenheim di Bilbao. Oltre alle principali istituzioni culturali italiane, tra cui Palazzo Strozzi, Pinacoteca di Brera, Castello di Rivoli e Palazzo Ducale di Mantova.\u00a0 Nel 2019 Restituzioni, l\u2019importante programma di restauri dei beni artistici e monumentali italiani promosso, sostenuto e curato da Intesa Sanpaolo in collaborazione con gli organismi pubblici competenti e le Soprintendenze, ha permesso di restaurare e restituire alla collettivit\u00e0 oltre 1500 opere dall\u2019avvio nel 1989.\u00a0  A dicembre 2019 il Ministero dello Sviluppo Economico ha emesso un nuovo francobollo celebrativo dedicato al Natale, che riproduce un dipinto della collezione di Intesa Sanpaolo, la Madonna con Bambino, san Giovannino e san Girolamo, realizzato da Francesco Raibolini detto Il Francia e dalla sua bottega nel primo decennio del XVI secolo, a riconoscimento del valore artistico delle raccolte della Banca e delle attivit\u00e0 culturali legate al patrimonio d\u2019arte del Gruppo.\u00a0 Partnership e sponsorizzazioni\u00a0 Intesa Sanpaolo sostiene importanti enti e istituzioni, pubblici e privati, su tutto il territorio nazionale per promuovere presso il grande pubblico la passione per la cultura e la conoscenza del patrimonio italiano, a testimonianza del ruolo decisivo della Banca nello sviluppo culturale, oltre che economico, del Paese e dei territori.\u00a0 Le principali aree di intervento riguardano la diffusione della cultura attraverso musica, teatro, danza, cinema, arte, editoria e lettura, fotografia, sport, con particolare attenzione ai giovani.\u00a0  Intesa Sanpaolo ha sviluppato partnership con i principali teatri lirici d\u2019Italia come il Teatro alla Scala \u2013 sostenendo fra gli altri il progetto La Scala Under 30 \u2013 il Teatro Regio di Torino, il Teatro La Fenice di Venezia, il Teatro San Carlo di Napoli, il Maggio Musicale Fiorentino. La Banca sostiene inoltre numerosi teatri di prosa. Il Gruppo realizza in partnership con il FAI il progetto I Luoghi del Cuore.\u00a0 Numerose sono le rassegne musicali come MITO SettembreMusica, Torino Jazz Festival, JazzMI e Piano city a Milano, Umbria Jazz Festival a Perugia, Opera italiana is in the Air a Napoli e Rossini Opera Festival a Pesaro, cos\u00ec come quelle letterarie, come il Salone internazionale del Libro di Torino, Capalbio libri, la Milanesiana e Book city a Milano, il Premio Campiello a Venezia e cinematografiche come il Torino film festival.\u00a0 A questi si aggiunge il sostegno a manifestazioni di carattere divulgativo, come Biennale Democrazia a Torino, il Festival dell\u2019Economia di Trento, e culturale/artistico come la mostra \u201cLeonardo. La macchina dell\u2019immaginazione\u201d in programma alla Galleria di Arte Moderna a Palermo e la mostra sul Rinascimento ebraico al Meis Museo Nazionale dell\u2019Ebraismo Italiano e della Shoah di Ferrara. Intesa Sanpaolo \u00e8 stata inoltre Gold Partner di Matera Capitale Europea della Cultura 2019.\u00a0"}