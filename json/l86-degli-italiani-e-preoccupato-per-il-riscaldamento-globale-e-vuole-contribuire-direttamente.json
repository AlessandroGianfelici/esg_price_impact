{"date": "20210415", "category": "Ricerca SWG-Bluenergy,", "title": "L\u201986% degli italiani \u00e8 preoccupato per il riscaldamento globale e vuole contribuire direttamente", "text": "Secondo una ricerca condotta da SWG per Bluenergy Group, l\u201986% degli italiani si dichiara preoccupato per il riscaldamento globale e 8 italiani su 10 riconoscono l\u2019importanza del contributo dei singoli per la tutela dell\u2019ambiente.  In vista della Giornata della Terra del prossimo 22 aprile, manifestazione internazionale per la sostenibilit\u00e0 ambientale e la salvaguardia del pianeta, Bluenergy ha voluto indagare come e quanto gli italiani vivano la propria quotidianit\u00e0 in modo sostenibile e per farlo hanno commissionato un\u2019indagine a SWG, condotta nel mese di marzo 2021. Tutela dell\u2019ambiente e riscaldamento globale: cresce la consapevolezza degli italiani La ricerca ha evidenziato una crescente consapevolezza e impegno sul tema della tutela ambientale, ma coinvolge solo una parte minoritaria di cittadini: il 20% degli intervistati pensa che le persone si impegnino veramente per tutelare ambiente e natura (il 14% nel 2020), mentre \u00e8 interessante notare che il dato sale al 33% nel cluster dei 35-44enni. La percezione dei rispondenti riguardo al maggiore impegno delle persone verso la tutela dell\u2019ambiente nei comportamenti quotidiani, se comparata a 10 anni fa, \u00e8 aumentata: lo pensa il 77% dei coinvolti, con un picco dell\u201984% tra i laureati. Inoltre, l\u201981% pensa che il singolo individuo sia in grado di contribuire alla salvaguardia dell\u2019ambiente attraverso azioni quotidiane. La preoccupazione per il riscaldamento globale \u00e8 forte, come indicato dall\u201986% degli intervistati (in aumento del 6% dal 2018) e dal 96% degli studenti. Si tratta di una preoccupazione non considerata come esagerata: per 3 italiani su 4 non c\u2019\u00e8 allarmismo su questi temi. \u00c8 importante sottolineare come questa attenzione sia maggiore da parte di chi probabilmente dovr\u00e0 gestire le conseguenze di questi problemi nel futuro: la quota di chi pensa non ci sia allarmismo (76%) \u00e8 particolarmente alta tra gli studenti (87%). Mentre la percentuale di quelli convinti che l\u2019allarmismo sia esagerato (24%) \u00e8 pi\u00f9 accentuata tra chi ha tra i 35 e 44 anni (35%). Tutelare l\u2019ambiente \u00e8 una necessit\u00e0 cos\u00ec impellente che il 54% antepone, in termini di importanza, il miglioramento delle condizioni ambientali alla crescita dell\u2019occupazione. La salvaguardia dell\u2019ambiente \u00e8 una necessit\u00e0 soprattutto per giovani (76% tra i 18 e i 24 anni) e anziani (69% tra gli over 64). Anche l\u2019aspetto emozionale rappresenta un elemento importante per coloro interessati a questa tematica, chi pratica quotidianamente la sostenibilit\u00e0, infatti, va incontro a sensazioni positive: queste abitudini provocano soddisfazione personale a pi\u00f9 della met\u00e0 dei cittadini (56%), a seguire fiducia (28%) e orgoglio (28%). Riduzione delle emissioni: chi si impegna di pi\u00f9? Per quasi 3 italiani su quattro, scienza e associazioni ambientaliste sono schierate in prima fila nel dare un reale contributo alla riduzione delle emissioni, nello sviluppare energie rinnovabili e nel rendere l\u2019economia pi\u00f9 verde. Il 41% a questo proposito riconosce l\u2019impegno di fornitori di energia elettrica, gas e acqua. Al contrario, il contributo apportato dal governo e dall\u2019amministrazione pubblica \u00e8 considerato scarso (indicato solo dal 29%) anche rispetto a quello dei singoli cittadini (35%). Cosa rende gli Italiani pi\u00f9 propensi a vivere una quotidianit\u00e0 pi\u00f9 sostenibile? Per gli Italiani, le due principali leve per adottare abitudini sostenibili sono legate alla disponibilit\u00e0 delle informazioni: avere una maggiore evidenza degli effetti di ciascuna azione sostenibile (51%) e disporre di maggiori dettagli riguardo ai comportamenti da adottare (41%) sono considerati incentivi in grado di rendere i cittadini pi\u00f9 consapevoli e propensi ad agire di conseguenza. \u00c8 minoritaria, ma comunque rilevante (37%), la quota di chi vorrebbe avere un ritorno economico in cambio di comportamenti sostenibili. \u201cNegli ultimi anni la percezione riguardo la sostenibilit\u00e0 \u00e8 cambiata e ha assunto pi\u00f9 valore nella quotidianit\u00e0 di singoli e famiglie\u201d commenta Alberta Gervasio, Ad di Bluenergy Group \u201cCome Bluenergy Group siamo consapevoli del ruolo che una multiutility come la nostra gioca nella quotidianit\u00e0 e nell\u2019intraprendere uno stile di vita sostenibile. Ed \u00e8 proprio per questo che fin da subito abbiamo scelto di lavorare su noi stessi, incentrando parte del nostro business sulla sostenibilit\u00e0 e garantire a tutti i nostri clienti gli strumenti necessari atti a favorire questo cambiamento. Per favorire la transizione energetica, riconoscere il valore intrinseco delle risorse ambientali e tutelarle il pi\u00f9 possibile abbiamo scelto \u2013 ormai da qualche anno \u2013 di fornire energia elettrica da fonti rinnovabili e gas con emissioni compensate\u201d.  Bluenergy Group ha creato una divisione che si occupa di efficientamento energetico e il gruppo \u00e8 in grado di progettare e realizzare interventi capaci di rendere il pi\u00f9 efficiente possibile i consumi quotidiani, quindi di consumare di meno e di produrre meno CO2 per scaldare o raffrescare case, uffici, aziende. "}