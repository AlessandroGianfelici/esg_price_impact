{"date": "20210429", "category": "Wealth management", "title": "Candriam-Aipb: le donne saranno gli alfieri degli investimenti ESG", "text": "Quali sono le principali caratteristiche delle donne investitrici di alto profilo? E come sono orientate in materia ESG? \u201cIl valore della donna investitrice: il contributo della consulenza finanziaria per superare gli stereotipi di genere\u201d, rapporto di CANDRIAM, gestore globale multi-asset con focus su investimenti sostenibili e responsabili e AIPB (Associazione Italiana Private Banking) esamina un target di clientela forse ancora poco noto alla consulenza finanziaria ma con le potenzialit\u00e0 per innescare un circolo virtuoso di rilancio economico e riduzione di gap di genere. Partiamo dai numeri: in Italia le donne con disponibilit\u00e0 finanziaria superiore a 250mila euro sono circa 60mila, cio\u00e8 lo 0,2% della popolazione femminile, mentre nella popolazione maschile gli investitori di alto profilo sono l\u20191%, cinque volte tanto. Nel nostro paese le donne detengono il 10% della ricchezza privata totale, pari a circa il 35% del risparmio gestito dal Private Banking. Il campione analizzato da Ipsos, in particolare, ha messo in luce che: L\u201988% delle donne di \u201calto profilo\u201d dichiara di aver sentito parlare di prodotti ESG, il 55% afferma di conoscerli bene, eppure sono poche le donne del campione che li detengono in portafoglio, perch\u00e9, seppur fiduciose nell\u2019impatto che questi investimenti possono avere, temono che siano poco liquidi, sicuri e con scarsi rendimenti.  Per superare la diffidenza la strada indicata \u00e8 quella di coinvolgere le investitrici sui valori che corrispondono all\u2019investimento, l\u2019attenzione ai dipendenti accompagnata dalla lotta al cambiamento tematico sono quelli che stanno pi\u00f9 a cuore, e al contempo tranquillizzare sulle caratteristiche, in particolare in riferimento alla liquidabilit\u00e0 dell\u2019investimento e della sicurezza nel lungo periodo. Ciononostante, una donna investitrice su due vorrebbe investire il proprio patrimonio in investimenti con impatti ESG o in economia reale: il 45% dichiara di voler diversificare, il 36% dichiara di voler contribuire attivamente al rilancio del Paese. Eppure, gli investimenti in economia reale restano sottorappresentati.  Le investitrici del campione esaminato sono pronte a investire il 60% del proprio patrimonio in progetti di lungo periodo, tanto che solo il 4% di loro esprime una preferenza a tenere la propria liquidit\u00e0 ferma sul conto (contro l\u20198% degli uomini). Sono pi\u00f9 interessate e competenti degli uomini di pari profilo e nella scelta degli investimenti, danno molta rilevanza alla sicurezza (50%, gli uomini il 18%) senza trascurare la ricerca del rendimento (20%, gli uomini il 25%). L\u201982% delle donne del campione si avvale abitualmente di una consulenza professionale per gestire il proprio patrimonio, ma una su tre ritiene ci siano margini di miglioramento nella formulazione di proposte in linea con i propri progetti di vita. La ricerca evidenzia, quindi, un approccio femminile agli investimenti: le investitrici di alto livello sono competenti e interessate alla gestione del denaro, pi\u00f9 degli uomini di pari profilo (84% contro il 71% degli uomini), negli ultimi 12 mesi il 68% delle donne del campione dichiara di aver acquistato pi\u00f9 volte un prodotto finanziario di investimento. \u201cSono convinta che la disparit\u00e0 di genere costituisca uno dei maggiori ostacoli allo sviluppo sostenibile e alla crescita economica del Paese e che sia opportuno che l\u2019Associazione italiana di un\u2019industria chiave per la gestione dei risparmi cos\u00ec fondamentale per il rilancio dell\u2019economia si occupi del tema \u2013 ha affermato Antonella Massari, Segretario Generale AIPB \u2013 Ringrazio quindi CANDRIAM per aver promosso questa importante iniziativa che ci ha permesso di approfondire i bisogni e le preferenze di una parte della clientela che merita una crescente attenzione e che, come dimostrano i dati presentati oggi, mostra una maturit\u00e0 finanziaria che ben si adatta al momento storico che stiamo vivendo\u201d. Matthieu David, Head of Italian Branch di CANDRIAM, ha aggiunto: \u201cLa ricerca mette in luce quanto le donne investitrici di alto profilo abbiano una concezione degli investimenti finanziari davvero long term thinking. Tanto che sono convinto che, in un futuro molto prossimo, saranno tra i principali alfieri degli investimenti ESG. A condurle in quella direzione in modo del tutto naturale saranno la loro visione di ampio respiro, lo stile decisionale pragmatico e razionale e la forte convinzione che gli investimenti debbano essere funzionali a progetti di vita.  In questo quadro virtuoso, l\u2019unico tassello da aggiungere \u00e8 quello di una informazione pi\u00f9 approfondita sull\u2019efficacia di questi approcci e sulla loro reale capacit\u00e0 di influenzare in positivo il mondo nel quale viviamo. Ma una consulenza finanziaria sempre pi\u00f9 consapevole del loro sentire e sensibile alle loro esigenze sapr\u00e0 accompagnarle in questo percorso.  I temi affrontati da questa ricerca sono legati a due valori che connotano fortemente CANDRIAM: l\u2019attenzione alla sostenibilit\u00e0 (che portiamo avanti da tempi non sospetti sia come gestore di capitali di altri sia come azienda) e la convinzione che la conoscenza approfondita dei bisogni degli investitori finali sia fondamentale tanto per un asset manager quanto per i consulenti finanziari. Solo grazie ad essa i primi possono costruire soluzioni di investimento adeguate, i secondi una relazione professionale positiva, virtuosa e di reciproca soddisfazione\u201d."}