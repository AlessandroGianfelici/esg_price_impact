{"date": "20210322", "category": "Donne nella finanza", "title": "Herculano (iClima Earth) Le donne porteranno all\u2019aumento degli investimenti nei fondi ESG", "text": "Gabriela Herculano \u00e8 l\u2019amministratore delegato di iClima Earth, una fintech verde che crea prodotti di investimento selezionando quelle aziende che offrono soluzioni significative per la risoluzione del cambiamento climatico. Nel dicembre 2020, iClima Earth ha lanciato il primo ETF ESG al mondo conforme alla normativa UCITS che fornisce esposizione a societ\u00e0 che offrono prodotti e servizi per prevenire la CO2 e quantificano tale impatto.  Ma oltre all\u2019attenzione al clima, Herculano declina la propria passione ESG anche sui temi social e della diversity. La startupper \u00e8 infatti convinta che l\u2019ascesa a ruoli in cui le donne avranno modo di fare scelte economiche significative, porteranno a una maggiore attenzione agli investimenti ESG. Ecco cosa scrive la manager. Secondo il professor Mauro Guillen, autore del libro \u201c2030 \u2013 Come le maggiori tendenze di oggi si scontreranno e porteranno a rimodellare il futuro di ogni cosa\u201c, entro il 2030 pi\u00f9 della met\u00e0 della ricchezza mondiale sar\u00e0 nelle mani di donne e, man mano che queste sceglieranno la strada dell\u2019imprenditoria, met\u00e0 delle nuove iniziative commerciali in giro per il mondo saranno lanciate da donne. Nel testo si fa anche riferimento al fatto che il genere femminile accumula ricchezza pi\u00f9 velocemente di quello maschile: ad esempio, in America le donne ora sono pi\u00f9 della met\u00e0 dei diplomati e laureati, oltre il 40% delle donne sposate con figli guadagna pi\u00f9 dei loro mariti e circa il 70% delle donne con figli lavora a tempo pieno fuori casa. Altre ricerche, come quella del Morgan Stanley Institute for Sustainable Finance del 2017, mostrano anche che pi\u00f9 donne che uomini sono interessate agli investimenti sostenibili, agli investimenti a impatto sociale positivo e al cambiamento climatico. Non siamo mai stati cos\u00ec vicini a uno scenario in cui le donne stanno co-governando il mondo. L\u2019uguaglianza di genere potrebbe non essere ancora la norma per il 2030 ma dal momento che le donne controllano pi\u00f9 ricchezza, \u00e8 probabile che guideranno il discorso verso settori che stanno loro a cuore, come l\u2019istruzione, l\u2019assistenza sanitaria e la sostenibilit\u00e0. Siamo convinti che la crescente quota di ricchezza e influenza che le donne detengono nella gestione del patrimonio stimoler\u00e0 l\u2019aumento, nel corso del prossimo decennio, degli investimenti nei fondi che seguono criteri ESG in tutto il mondo. Le donne sono molto pi\u00f9 interessate a lasciare un segno, un impatto positivo con i loro investimenti rispetto agli uomini e, se arriveranno a controllare met\u00e0 del mercato degli investimenti entro il 2030, \u00e8 altamente probabile che faranno crescere di pari passo la richiesta di prodotti di investimento ESG. Da un altro punto di vista, se un maggior numero di donne sar\u00e0 coinvolta nella gestione degli investimenti \u2013 tramite ETF e non solo \u2013 \u00e8 anche probabile che molta dell\u2019offerta e dell\u2019innovazione relativa ai prodotti finanziari sostenibili saranno frutto di elaborazioni femminili, soluzioni create e proposte da donne. Gli Exchange Traded Funds (ETF) rappresentano una quota significativa e in crescita degli investimenti ESG, e nel 2020 i flussi verso questa asset class hanno toccato livelli record. Secondo i dati del Nasdaq, infatti, le masse in gestione negli ETF e nei fondi comuni di investimento sostenibili di tutto il mondo \u00e8 raddoppiato negli ultimi tre anni, arrivando ai 250 miliardi di dollari nel 2020. La presenza di professioniste di genere femminile cresce anche nel settore degli ETF, come dimostralo sviluppo dell\u2019affiliazione a \u201cWomen in ETF \u2013 WE\u201d, un\u2019organizzazione senza scopo di lucro fondata da Deborah Fuhr nel 2014 e con oltre 5.600 membri ora all\u2019attivo, nonch\u00e9 la presenza di importanti leader del settore come Catherine Wood, fondatrice, CEO e CIO di Ark Investment Management."}