{"date": "20210514", "category": "Trimestrali 1Q21 ESG", "title": "Iren, crescita a doppia cifra e investimenti nella Multi-circle economy", "text": "Il Consiglio di Amministrazione di Iren ha approvato i risultati del primo trimestre 2021. Dal punto di vista finanziario, la multiutility emiliana ha mostrato un forte incremento di tutti gli indicatori economici, spiccano Ebitda in crescita del 14% e utile netto di Gruppo del 44% mentre i ricavi crescono a 1.140 milioni (+5,8% rispetto a 1.077 milioni al 31/3/2020). Nonostante il difficile contesto, il Gruppo proseguir\u00e0, grazie ad un profilo di business resiliente rispetto alla pandemia da Covid-19, nel proprio percorso di crescita declinato nell\u2019ultimo piano industriale, che prevede rilevanti investimenti soprattutto nelle divisioni Reti e Ambiente, oltre agli investimenti destinati a potenziare la capacit\u00e0 di generazione elettrica ed estendere la rete di teleriscaldamento. Queste due aree di business sono infatti le pi\u00f9 profittevoli e anche quelle che offrono maggiore potenziale per il futuro della societ\u00e0. Entrambe hanno superato i risultati del primo trimestre 2020 sia in termini di ricavi che di Ebitda. I risultati ottenuti nei primi tre mesi del 2021 mostrano come l\u2019efficace ed efficiente gestione aziendale, la ripresa dello scenario energetico, un quadro climatico pi\u00f9 favorevole e il contributo positivo dal consolidamento di I.Blu e Unieco abbiano consentito di assorbire gli effetti della pandemia. In virt\u00f9 di segnali confortanti di ripresa, \u00e8 confermato pertanto l\u2019importante piano di investimenti nei settori regolati per migliorare la qualit\u00e0 del servizio soprattutto nel settore idrico, dove l\u2019obiettivo \u00e8 incrementare la capacit\u00e0 depurativa e ridurre l\u2019uso della risorsa. Per quanto riguarda il settore Ambiente, gli investimenti saranno rivolti alla costruzione degli impianti di trattamento e smaltimento rifiuti previsti nel piano industriale e ad incrementare la qualit\u00e0 del servizio estendendo la raccolta porta-a-porta e la tariffazione puntuale. Iren conferma inoltre la sostenibilit\u00e0 come uno dei principali pilastri strategici grazie agli investimenti in progetti legati alla Multi-circle Economy, pari a circa il 60% degli investimenti previsti nel piano industriale, quali il recupero della materia, l\u2019utilizzo efficiente e la tutela delle risorse, in combinazione con l\u2019efficientamento energetico e la riduzione delle emissioni. \u201cL\u2019incremento di tutti gli indicatori economici e la contestuale riduzione dell\u2019indebitamento finanziario, assumono ancora maggiore rilevanza tenuto conto dell\u2019incertezza derivante dal perdurare della pandemia ed evidenziano la velocit\u00e0 di ripresa e la capacit\u00e0 di procedere verso gli obiettivi prefissati dal Gruppo. Nel corso dell\u2019anno prevediamo un\u2019importante accelerazione nello sviluppo impiantistico in ottica di economia circolare e nelle attivit\u00e0 di efficientamento energetico che rappresentano due tra i pilastri del PNRR e che ci consentono di giocare un ruolo di primaria importanza nel panorama nazionale. Le riforme previste dal PNRR, ancor pi\u00f9 dei fondi stanziati, serviranno da spinta per tutto il settore delle multiutility.\u201d ha commentato Massimiliano Bianco, Amministratore Delegato del Gruppo che ha poi aggiunto \u201cCon il sostegno dato dagli ottimi risultati ottenuti in questo trimestre, \u00e8 possibile incrementare la guidance dei principali indicatori economico-finanziari del 2021.\u201d"}