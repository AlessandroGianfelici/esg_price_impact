{"date": "20201119", "category": "Sostegno dei territori", "title": "BPM, costituita la Fondazione BPM a sostegno dei territori", "text": "Banco BPM\u00a0annuncia la costituzione della\u00a0Fondazione Banca Popolare di Milano, un ente senza scopo di lucro destinato a realizzare, sostenere e promuovere attivit\u00e0 di interesse generale con finalit\u00e0 civiche, solidaristiche e di utilit\u00e0 sociale nei territori che erano di presidio dell\u2019ex Gruppo BPM.\u00a0 La Fondazione Banca Popolare di Milano su delibera del Cda di Banco BPM si propone di sostenere iniziative nei settori dell\u2019istruzione, dell\u2019assistenza sociale e sanitaria, della cultura, del culto, della ricerca scientifica, del patrimonio artistico, storico e architettonico in continuit\u00e0 con l\u2019attenzione riservata dal Gruppo bancario ai territori e alle diverse realt\u00e0\u00a0che ne costituiscono il profilo identitario.\u00a0 Insieme al Presidente Umberto Ambrosoli, sono stati nominati i seguenti membri del Cda: Diana Bianchedi, Daniela Bramati, Elio Canovi, Laura Fumagalli, Piero Lonardi, Valentina Pellegrini, Ezio Simonelli. Componenti del Collegio dei Revisori della Fondazione sono Sara Maria Longoni, Carlo Tavormina, Federico Vigevani. Segretario Generale della Fondazione \u00e8 Fabio Di Girolamo.\u00a0 Il Presidente di Banco BPM,\u00a0Massimo Tononi ha dichiarato: \u201cPer Banco BPM sostenere il tessuto sociale del Paese\u00a0\u00e8\u00a0un preciso impegno che si realizza attraverso diversi ambiti di intervento. Tale impegno\u00a0\u00e8\u00a0riportato anche dallo Statuto che prevede la possibilit\u00e0\u00a0di devolvere una quota dell\u2019utile netto a finalit\u00e0\u00a0di assistenza, beneficenza e pubblico interesse nei territori di maggior presenza. Proprio per meglio adempiere a questa istanza abbiamo deciso di costituire la Fondazione Banca Popolare di Milano affinch\u00e9 possa supportare le esigenze sociali e culturali del territorio gi\u00e0 presidio dell\u2019ex Gruppo BPM, un\u2019area che \u00e8 fondamentale parte integrante del nostro Gruppo e dove la nostra presenza \u00e8 radicata da sempre\u201d.\u00a0 Il Presidente\u00a0Umberto Ambrosoli ha commentato:\u00a0\u201cLa nascita della Fondazione Banca Popolare di Milano\u00a0\u00a0\u00e8\u00a0un momento molto significativo sia per Banco BPM sia per il nostro territorio. In questi anni, non \u00e8 mai venuto meno il sostegno da parte della Banca verso tante iniziative di carattere sociale e culturale, che caratterizzano un territorio cos\u00ec proattivo e vivace. La Fondazione, quindi, rappresenta appieno la volont\u00e0 di continuare ad essere, con sempre crescente dedizione, un punto di riferimento per la Comunit\u00e0\u201d.\u00a0"}