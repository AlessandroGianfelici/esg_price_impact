{"date": "20210421", "category": "Iniziative eco-friendly", "title": "Cellularline lancia nuovi prodotti e iniziative eco-friendly", "text": "Cellularline, azienda operante nel settore degli accessori per smartphone e tablet, annuncia la prossima commercializzazione di nuovi accessori eco-friendly. L\u2019evoluzione green del Gruppo continua con i nuovi arrivi nella gamma BECOME, lanciata a febbraio 2020, dedicata agli accessori Cellularline realizzati con materiali biodegradabili e compostabili. La linea BECOME, attualmente costituita dalle custodie per iPhone e AirPods realizzate in PBAT (materiale bioplastico compostabile), si amplier\u00e0 con caricatori e cavi prodotti prevalentemente con materiali naturali, consentendo una significativa riduzione della plastica utilizzata.\u00a0 Il packaging sar\u00e0 al 100% in carta riciclata e riciclabile, certificata FSC (Forest Stewardship Counsil), proveniente da foreste gestite in maniera sostenibile. In questo senso, gi\u00e0 dall\u2019anno scorso Cellularline ha cominciato a ripensare al confezionamento dei suoi accessori, puntando su soluzioni full paper per ridurre al minimo l\u2019impatto ambientale. Come parte integrante del suo impegno nei confronti dell\u2019ambiente, Cellularline, in collaborazione con Treedom, ha partecipato al progetto globale \u201cSeed the future\u201d che, dopo un primo traguardo di 550 alberi raggiunto lo scorso anno, arriva oggi a 1.000 alberi piantati in 7 diversi Paesi, in grado di compensare oltre 165.000 kg di CO2. Le iniziative e i progetti sostenibili di Cellularline si inseriscono nel percorso avviato in partnership con Nativa, prima B Corp e Societ\u00e0 Benefit in Europa, per accelerare la transizione del Gruppo verso un modello di business che dia un apporto positivo ad ambiente e societ\u00e0 attraverso una strategia di innovazione sostenibile di lungo periodo."}