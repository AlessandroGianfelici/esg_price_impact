{"date": "20210429", "category": "L'opinione di Christophe Foliot, Co-Head of Equities di Edmond de Rothschild Asset Management", "title": "I primi 100 giorni di Biden tra vaccini e ambiente", "text": "Il mandato di Biden \u00e8 iniziato ufficialmente il 20 gennaio. 100 giorni dopo, \u00e8 il momento per i mercati di fare una prima valutazione. Due parole descrivono in estrema sintesi il suo mandato fino ad ora: velocit\u00e0 e fretta. Il 46\u00b0 Presidente degli Stati Uniti si \u00e8 mosso velocemente su tutta la linea. I mercati si aspettavano un massiccio piano di stimolo per circa 1 trilione di dollari. Invece, sono rimasti sorpresi quando Biden \u00e8 riuscito a convincere i Democratici ad accettare un pacchetto da 1,9 trilioni di dollari (pacchetto poi rapidamente approvato dal Congresso il 10 marzo scorso). Il programma ha l\u2019obiettivo di mettere in salvo l\u2019economia statunitense creando 7 milioni di posti di lavoro quest\u2019anno. Molti americani riceveranno assegni fino a 1.400 dollari a testa, mentre molti di loro vedranno estendere i sussidi di disoccupazione eccezionali. Questo stimolo senza precedenti dovrebbe portare la crescita a livelli che non si vedevano dall\u2019era Reagan. Le aspettative di consenso ora vedono l\u2019economia crescere dell\u20198% quest\u2019anno, il ritmo pi\u00f9 veloce registrato dal 1983. Pochi professionisti del mercato di oggi hanno visto un tale boom. L\u2019amministrazione Biden cerca di sfruttare il proprio capitale politico forzando altri ampi pacchetti come \u201cBuild Back Better\u201d, un piano di infrastrutture rivelato alla fine di marzo che potrebbe ammontare a 2 trilioni di dollari, ma \u00e8 ancora oggetto di una dura negoziazione. Sul fronte della politica ambientale, Biden ha firmato una serie di decreti presidenziali durante il Climate Day, solo pochi giorni dopo il giuramento, per dare un taglio netto con l\u2019era di Donald Trump. Nessuna delle misure \u00e8 stata una sorpresa e tutte facevano parte degli impegni della sua campagna elettorale. Tuttavia, la velocit\u00e0 con cui sono stati fatti gli annunci e il suo approccio \u201cwhole of government\u201d mostrano come la nuova amministrazione non stia semplicemente cercando di tornare all\u2019era Obama, ma sta facendo dei temi legati al clima una priorit\u00e0 molto pi\u00f9 grande. Le questioni climatiche sono, infatti, al secondo posto nella lista delle 7 priorit\u00e0 della nuova squadra, appena dietro la gestione della crisi pandemica. L\u2019approccio \u201cwhole of government\u201d di Biden sostiene che le questioni climatiche devono diventare una componente essenziale in ogni decisione di matrice federale. La prima prova di questo nuovo approccio si vede nella creazione di un ufficio alla Casa Bianca che coordiner\u00e0 la politica ambientale interna e di un inviato speciale per trattare le questioni climatiche all\u2019estero. Il dipartimento del Tesoro dovr\u00e0 ora prendere in considerazione i rischi finanziari del cambiamento climatico e il costo sociale delle emissioni di gas serra \u2013 potenzialmente intorno ai 50 dollari/tonnellata \u2013 sar\u00e0 un tema incluso nel processo decisionale a livello di agenzia federale. Gli Stati Uniti hanno nuovamente aderito all\u2019Accordo di Parigi lo scorso 19 febbraio e Biden ha invitato 40 leader mondiali al summit sul clima organizzato settimana scorsa, con i Paesi virtualmente riuniti che rappresentavano l\u201980% delle emissioni globali. In questa occasione, il Presidente ha annunciato che gli Stati Uniti mirano ora ad una riduzione del 50-52% delle emissioni di gas a effetto serra entro il 2030 (rispetto al dato del 2005). La Cina ha confermato il proprio obiettivo di neutralit\u00e0 del carbonio entro il 2060. Si tratta di un passo fondamentale prima della conferenza delle Nazioni Unite sui cambiamenti climatici (COP26) che si terr\u00e0 il prossimo novembre a Glasgow. Era della settimana precedente, l\u2019accordo congiunto firmato dagli Stati Uniti con il loro principale avversario strategico, Pechino, per lavorare insieme nell\u2019affrontare la crisi climatica. Altro esempio della solidit\u00e0 degli interventi di Biden \u00e8 la gestione della pandemia. La campagna di vaccinazione ha preso il via il 14 dicembre quando Trump era ancora Presidente e da allora \u00e8 andata avanti a tappe forzate. Anche se i dati sui contagi quotidiani suggerivano che la battaglia contro il coronavirus era ancora ben lontana dall\u2019essere vinta, Biden aveva fissato gli obiettivi di somministrare 200 milioni di dosi nei suoi primi 100 giorni di presidenza, obiettivo doppio rispetto al target iniziale di 100 milioni che \u00e8 stato raggiunto lo scorso 19 marzo. Sul fronte della politica estera, Biden ha nominato Antony Blinken Capo del Dipartimento di Stato. Ex consigliere di Clinton, e gi\u00e0 vice Segretario di Stato durante la presidenza Obama, Blinken non sar\u00e0 di certo indulgente nelle negoziazioni con Pechino. I due Paesi si sono incontrati in Alaska il 18 marzo per i primi colloqui e si dice che l\u2019atmosfera fosse gelida. Tuttavia sembra ci sia qualche cambiamento all\u2019orizzonte per quanto riguarda l\u2019evoluzione legata al programma nucleare iraniano, con gli Stati Uniti che hanno iniziato i colloqui a Vienna per tornare all\u2019accordo che l\u2019amministrazione Trump aveva lasciato unilateralmente nel 2018. La nuova amministrazione ha anche intenzione di riallacciare gli stretti rapporti con gli alleati europei. All\u2019inizio di marzo, per esempio, Washington ha introdotto una sospensione di 4 mesi dei dazi all\u2019importazione che nascevano dalla controversia Boeing/Airbus. Inoltre, i viticoltori francesi erano stati particolarmente colpiti dall\u2019aumento delle tariffe. La portata dei pacchetti di stimolo di Biden nei suoi primi 100 giorni ha fatto una grande impressione. I ciclici hanno chiaramente beneficiato di un sostegno massiccio in direzione di una ripresa vigorosa nei prossimi trimestri. Tuttavia, dinanzi all\u2019ammontare della spesa, gli investitori temono un possibile surriscaldamento dell\u2019economia, che porti ad un aumento dell\u2019inflazione costringendo la Fed a rivedere l\u2019indirizzo accomodante della propria politica monetaria. Le autorit\u00e0 politiche e monetarie saranno quindi obbligate a portare avanti un sapiente bilanciamento nei prossimi mesi e i mercati staranno a guardare da vicino se ci riusciranno."}