{"date": "20210315", "category": "Sustainable bond", "title": "PPC lancia il primo bond sostenibile di tipo high yield in Europa", "text": "Il mercato dei sustainable bond europei si arricchisce anche della gamma high yield. La Public Power corporation of Greece, la pi\u00f9 grande utility elettrica della Grecia, ha lanciato la prima emissione in Europa di obbligazioni ad alto rendimento legate a criteri ESG. L\u2019offerta ha destato l\u2019attenzione di molti investitori\u00a0 e la forte domanda ha permesso di alzare l\u2019ammontare collocato dai 500 milioni di euro previsti a 650 milioni. Il tasso d\u2019interesse dei titoli, senior a cinque anni, \u00e8 stato fissato al 3,875%, contro le attese attorno al 4%.  Il rendimento \u00e8 legato ad alcuni parametri fissati dalla societ\u00e0. Se entro dicembre 2022 non sar\u00e0 stato raggiunto l\u2019obiettivo di una riduzione del 40% delle emissioni di CO2 di Scope 1 della societ\u00e0 elettrica, rispetto a quelle del 2019 pari a 23,15 milioni di tonnellate, la utility pagher\u00e0 un tasso di interesse superiore di 50 punti base a partire dal 2023. Questa impostazione \u00e8 stata apprezzata da diversi investitori che hanno reputato il legame tra rendimento e miglioramento della performance di emissioni come una connotazione ESG pi\u00f9 forte rispetto al tipico format dei green bond che legano la componente ambientale all\u2019utilizzo dei fondi raccolti per progetti verdi. Non \u00e8 invece previsto un particolare impegno sui proventi dell\u2019emissione, che verranno utilizzati per rifinanziare il debito esistente e per scopi aziendali generali.  Tuttavia, secondo il Financial Times, alcuni investitori si sono detti scettici riguardo il profilo ESG di quello che il quotidiano britannico definisce primo \u201cjunk bond sostenibile\u201d in Europa in quanto il target appare abbastanza conservativo rispetto all\u2019obiettivo dell\u2019azienda stessa di ridurre le proprie emissioni di CO2 del 62% entro il 2023. L\u2019opinione esterna all\u2019operazione \u00e8 stata fornita da Sustainalytics che ha anche controllato che il Framework delle obbligazioni fosse in linea con i principi ICMA, dando un giudizio di \u201cambizioso\u201d agli obiettivi e \u201cforte\u201d al meccanismo di rafforzamento del coupon. PPC \u00e8 la pi\u00f9 grande azienda di generazione di energia in Grecia, \u00e8 controllata dallo Stato greco ed \u00e8 quotata alla borsa di Atene. L\u2019azienda negli ultimi anni ha subito una forte trasformazione. In particolare nel 2019 ha definito le proprie direttrici di sviluppo strategico sostenibile, in linea con quelle del Governo greco di raggiungere la neutralit\u00e0 climatica per il 2050. In particolare il gruppo vuole riconvertire la capacit\u00e0 di generazione da carbone fossile, di cui possiede anche miniere."}