{"date": "20210318", "category": "Report ESG", "title": "Schroders: il 2021 potrebbe essere l\u2019anno del cambiamento verso la decarbonizzazione", "text": "Gli ultimi dati rilevati dal Climate Progress Dashboard (CPD) di Schroders indicano un innalzamento delle temperature globali di 3,7\u00b0C sul lungo termine, rispetto ai livelli pre-industriali, una stima in calo rispetto ai 3,8\u00b0C registrati nell\u2019autunno del 2020. Questo progresso \u00e8 incrementale, ma negli ultimi anni a livello globale sono aumentate notevolmente le pressioni su governi e aziende affinch\u00e9 si impegnino nel raggiungimento di zero emissioni nette e fissino obiettivi basati sulla scienza. Un punto focale per l\u2019azione politica quest\u2019anno sar\u00e0 la 26\u00b0 Conferenza delle Parti (COP26) che avr\u00e0 luogo a novembre di quest\u2019anno. Nato nel 2017, il Climate Progress Dashboard offre ad analisti, fund manager e clienti di Schroders un\u2019indicazione riguardo ai progressi di governi e industrie in tutto il mondo nei confronti del target dicontenimento dell\u2019aumento delle temperature entro i 2\u00b0C, stabilito dagli Accordi di Parigi del 2015.La valutazione annuale del Dashboard mostra una crescita costante nel numero di societ\u00e0 che appaiono pi\u00f9 preparate per la lotta ai cambiamenti climatici, riflettendo un aumento del 60% negli ultimi due anni di aziende nella fascia con i punteggi pi\u00f9 elevati, secondo il CDP.  Tutti i 12 indicatori del Dashboard sono rimasti invariati o sono migliorati rispetto al trimestre precedente e il principale driver di cambiamento \u00e8 rappresentato dai prezzi pi\u00f9 elevati per le emissioni di carbonio, che hanno raggiunto nuovi massimi in Europa e si trovano su livelli solidi anche negli USA. Andy Howard, Global Head of Sustainable Investments, di Schroders ha commentato: \u201cSebbene il progresso nella stima complessiva dell\u2019aumento delle temperature possa sembrare deludente, stanno crescendo le pressioni e il 2021 potrebbe essere l\u2019anno di un cambiamento decisivo. In vista della COP26, \u00e8 destinato ad aumentare il numero di dichiarazioni con cui policymaker e aziende annunciano maggiori dettagli e ulteriori azioni rispetto alle ambizioni e aspirazioni gi\u00e0 rese note.  A oggi, tali dichiarazioni si sono concentrate pi\u00f9 su target di lungo termine che non su azioni nel breve periodo, ma ci sono segnali di decisivi passi in avanti intrapresi in diversi Paesi. Negli ultimi anni la percentuale di output economico mondiale generata da governi con impegni verso la neutralit\u00e0 carbonica \u00e8 aumentata notevolmente, e circa due terzi del Pil e delle emissioni globali sono generate in regioni impegnate nella decarbonizzazione. Si tratta di una notizia incoraggiante, ma per combattere il cambiamento climatico \u00e8 necessario guardare oltre i target di lungo termine e focalizzarsi anche sui piccoli passi necessari per ridurre le emissioni in tutta la catena del valore nel breve periodo. In quanto gestore attivo che investe nei mercati quotati e privati in tutto il mondo, abbiamo l\u2019importante responsabilit\u00e0 e l\u2019obbligo di incoraggiare le aziende a riorientare i loro modelli di business verso la decarbonizzazione e di essere d\u2019esempio rispetto alle nostre stesse pratiche aziendali. Non possiamo ancora consideraci soddisfatti. Questo \u00e8 un momento cruciale e, sebbene siano stati fatti dei passi avanti, \u00e8 necessario un approccio aggressivo e coordinato tra policymaker, aziende e investitori\u201d. Il Climate Progress Dashboard di Schroders riporta anche che solo poco meno di un quinto delle grandi aziende quotate globali si sono impegnate a raggiungere la decarbonizzazione, in linea con gli obiettivi fissati dagli Accordi di Parigi. Inoltre, meno di un decimo degli asset istituzionali sono gestiti da asset manager che mirano alla neutralit\u00e0 carbonica. Schroders, insieme ad altri 29 asset manager si \u00e8 unita alla Net Zero Asset Management Initiative a dicembre dell\u2019anno scorso, rafforzando l\u2019impegno dell\u2019azienda a raggiungere l\u2019obiettivo di zero emissioni nette di gas a effetto serra entro il 2050 o prima, in linea con gli sforzi per limitare il riscaldamento globale ben al di sotto dei 2\u00b0C."}