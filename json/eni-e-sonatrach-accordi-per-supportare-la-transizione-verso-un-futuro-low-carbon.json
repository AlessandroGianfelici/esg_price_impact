{"date": "20210326", "category": "Partnership", "title": "Eni e Sonatrach, accordi per supportare la transizione verso un futuro low carbon", "text": "L\u2019Ad di Eni, Claudio Descalzi, ed il Presidente Direttore Generale della societ\u00e0 di stato algerina Sonatrach, Toufik Hakkar, si sono incontrati per siglare diversi accordi negli ambiti dell\u2019esplorazione e produzione, ricerca e sviluppo, decarbonizzazione e formazione. Tali accordi costituiscono un ulteriore passo in avanti nel rafforzamento della partnership tra le due societ\u00e0. Nell\u2019ottica di rafforzare ed incrementare la cooperazione gi\u00e0 in atto in ambito tecnologico e di proseguire nel percorso di decarbonizzazione intrapreso per supportare la transizione verso un futuro low carbon, Claudio Descalzi e Toufik Hakkar hanno firmato un Memorandum d\u2019Intesa per lo sviluppo della partnership tra Eni e SONATRACH nel settore delle nuove tecnologie, con un focus sulle energie rinnovabili, i biocarburanti e l\u2019idrogeno. Il secondo accordo sottoscritto mira a realizzare un ambizioso programma per il rilancio delle attivit\u00e0 di esplorazione e sviluppo nella regione del bacino del Berkine e prevede la creazione di un hub di sviluppo del gas e del greggio attraverso una sinergia con le installazioni esistenti di MLE-CAFC. Questo accordo rientra nel processo per la finalizzazione di un nuovo contratto idrocarburi nel bacino, sotto l\u2019egida della nuova legge petrolifera algerina entrata in vigore a dicembre 2019. Eni e Sonatrach, hanno inoltre concordato le modalit\u00e0 di collaborazione in altri settori quali la formazione del personale, attraverso la firma di un accordo che prevede la cooperazione tra Eni Corporate University e l\u2019Institut Algerien du Petrole per la realizzazione di programmi di formazione nei campi dell\u2019Upstream e delle nuove tecnologie legate alla transizione energetica. Al termine dell\u2019incontro, l\u2019AD di Eni ha ringraziato il PDG e i membri della delegazione Sonatrach per la costante collaborazione e l\u2019amichevole e proficua relazione: \u201cLa firma degli accordi odierni testimonia l\u2019impegno messo in campo dalle nostre societ\u00e0 per rafforzare una partnership storica, nel rispetto di una strategia condivisa di sviluppo accelerato dei progetti e perseguendo gli obiettivi di decarbonizzazione nell\u2019ambito dell\u2019impegno al raggiungimento del nostro obiettivo di neutralit\u00e0 carbonica\u201d. Eni \u00e8 presente in Algeria dal 1981 dove \u00e8 operatore in 48 permessi minerari. Con una produzione equity di 90 mila barili di olio equivalente al giorno, Eni rappresenta la pi\u00f9 importante compagnia internazionale del paese."}