{"date": "20201111", "category": "Eolico offshore", "title": "Eni e HitecVision annunciano la nascita di V\u00e5rgr\u00f8nn", "text": "Eni e HitecVision, investitore di punta nel settore del private equity, annunciano\u00a0\u00a0la nascita di una nuova societ\u00e0, V\u00e5rgr\u00f8nn, focalizzata su progetti di energia rinnovabile in Norvegia e nel mercato nordico. V\u00e5rgr\u00f8nn, fondata sulla collaborazione tra Eni e HitecVision che ha gi\u00e0 portato alla costituzione di V\u00e5r Energi, societ\u00e0 operante nel settore dell\u2019esplorazione e produzione di idrocarburi in Norvegia, ha come obiettivo di diventare una delle maggiori aziende nello sviluppo, costruzione, gestione e finanziamento di progetti di energia rinnovabile nel Paese. Come primo passo, la societ\u00e0 intende perseguire le opportunit\u00e0 offerte dal settore dell\u2019eolico offshore, partecipando alle prossime gare per le licenze offshore in Norvegia e supportando la decarbonizzazione degli asset upstream di V\u00e5r Energi. Inoltre, V\u00e5rgr\u00f8nn esplorer\u00e0 opportunit\u00e0 nell\u2019ambito delle energie rinnovabili, con l\u2019ambizione a lungo termine di raggiungere una capacit\u00e0 installata di circa 1 GW nel 2030. Olav Hetland, ex responsabile delle attivit\u00e0 eoliche offshore di Statkraft, il pi\u00f9 grande produttore europeo di energia rinnovabile, nominato CEO di V\u00e5rgr\u00f8nn, commenta: \u201cNon vediamo l\u2019ora di entrare nel nuovo mercato dell\u2019eolico offshore in Norvegia, utilizzando le competenze e l\u2019esperienza accumulate in decenni nel settore petrolifero norvegese\u201d. V\u00e5rgr\u00f8nn rappresenta un passo avanti strategico nel processo di transizione energetica perseguito da Eni e da HitecVision. Entrambe le societ\u00e0, infatti, sono attori di livello mondiale nel settore energetico e sono fortemente impegnati a contribuire alla transizione. Eni ha delineato una nuova fase di evoluzione del proprio modello di business che punta alla creazione di valore combinando la sostenibilit\u00e0 economico finanziaria con quella ambientale. Massimo Mondazzi, Direttore Generale Energy Evolution di Eni, dichiara: \u201cQuesta nuova joint venture si inserisce nella strategia complessiva di Eni per la decarbonizzazione e contribuisce all\u2019avanzamento del nostro percorso di trasformazione verso l\u2019energia verde e l\u2019economia circolare. I progetti eolici offshore possono offrire a Eni l\u2019opportunit\u00e0 di sviluppare ulteriormente le proprie competenze offshore, implementare tecnologie innovative e promuovere la digitalizzazione lungo tutta la catena del valore delle energie rinnovabili.\u201d Il governo norvegese, consentendo alle societ\u00e0 private di presentare domanda per i diritti di licenza nelle rinnovabili offshore, ha segnato un passo importante verso la creazione di un\u2019industria eolica offshore nazionale. HitecVision \u00e8 il pi\u00f9 grande investitore privato nel settore degli idrocarburi in Norvegia e ha annunciato l\u2019obbiettivo di contribuire in maniera importante alla transizione energetica attraverso futuri investimenti in energie rinnovabili e infrastrutture. V\u00e5rgr\u00f8nn \u00e8 detenuta da Eni con una quota del 69,6%, e da HitecVision con una quota del 30,4%."}