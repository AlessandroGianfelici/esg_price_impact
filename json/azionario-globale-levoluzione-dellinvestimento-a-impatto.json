{"date": "20210210", "category": "L'opinione di Ross Mcskimming, Senior Investment Specialist - Equities, Aberdeen Standard Investments", "title": "Azionario globale: l\u2019evoluzione dell\u2019investimento a impatto", "text": "L\u2019impact investing \u00e8 cambiato molto negli ultimi anni. Da una disciplina emergente, o un settore di nicchia interessante solo per pochi, alla normalit\u00e0. Secondo l\u2019ultima indagine annuale del Global Impact Investing Network (GIIN), alla fine del 2019 il valore di questi investimenti nel mercato era pari a 715 miliardi di dollari.Questa popolarit\u00e0 crescente non \u00e8 poi cos\u00ec sorprendente, e va di pari passo con l\u2019intensificarsi (sia in termini di numero che di rilevanza) delle problematiche ambientali, sociali e di governance (ESG) che il mondo oggi si trova ad affrontare. Sempre pi\u00f9 investitori vogliono contribuire a risolvere queste tematiche e vogliono farlo senza dimenticare un rendimento positivo.  Definire gli obiettivi Gli investitori \u201ca impatto\u201d desiderano investire oggi per ottenere un\u00a0cambiamento domani, ma sono anche consapevoli che il rispetto delle persone e del pianeta rappresenta una strategia di business legittima e preziosa. Molti considerano gli Obiettivi di sviluppo sostenibile delle Nazioni Unite (UN SDG) come la guida pi\u00f9 utile a disposizione per definire una politica di investimento \u201ca impatto\u201d. L\u2019ONU ha definito i 17 Obiettivi quasi cinque anni fa, allo scopo di orientare la politica e i finanziamenti globali su un orizzonte di 15 anni. Misurare l\u2019impatto In risposta alle competenze sempre pi\u00f9 sofisticate degli investitori in materia, i gestori hanno elaborato una serie di prodotti volti a soddisfarne le esigenze. Ma una scelta cos\u00ec ampia potrebbe creare confusione: esistono ad esempio degli approcci che mirano a raggiungere un singolo obiettivo, altri che intendono raggiungerne pi\u00f9 di uno. Per gli investitori che tentano di fare una scelta idonea alle proprie esigenze, questa sovra-abbondanza di scelte pu\u00f2 introdurre un ulteriore elemento di complessit\u00e0. Un obiettivo, un quadro di riferimento per l\u2019investimento e un processo di analisi chiaramente definiti, insieme a indicatori di misurazione trasparenti, sono elementi fondamentali per il successo di una\u00a0strategia di investimento\u00a0a impatto. Non va poi tralasciato l\u2019andamento della performance e il track record di molti dei prodotti a disposizione \u00e8 relativamente ridotto. Non dobbiamo poi dimenticare l\u2019altro lato dell\u2019investimento \u201ca impatto\u201d: come possiamo misurare i progressi in riferimento a obiettivi non finanziari? Non esistono degli indicatori standardizzati in base ai quali valutare se e come un particolare prodotto d\u2019investimento sta raggiungendo i suoi obiettivi. L\u2019impact investing nell\u2019azionario globale \u00c8 fondamentale adottare un engagement attivo. Per gestire con successo una strategia di investimento \u201ca impatto\u201d, i gestori azionari globali devono instaurare un dialogo regolare e attivo con le aziende per poter acquisire familiarit\u00e0 con la strategia di sostenibilit\u00e0 in atto. Possono inoltre valutare il management, incoraggiare le best practice sulle tematiche ESG e condividere le loro opinioni. \u00c8 proprio questo livello di informazioni e conoscenze che pu\u00f2 fare davvero la differenza quando si tratta di valutare l\u2019impatto non finanziario. Soddisfare le aspettative Non bisogna dimenticare come comunicare le informazioni agli investitori in maniera utile ed efficace. Non esiste una informativa standardizzata; ciononostante \u00e8 estremamente importante fornire agli investitori un\u00a0rendiconto regolare, trasparente e dettagliato in merito al loro investimento. In breve, l\u2019investimento a impatto offre la possibilit\u00e0 agli investitori di partecipare in maniera concreta ad alcune delle problematiche pi\u00f9 pressanti che affliggono l\u2019ambiente e la societ\u00e0 oggi. Noi di Aberdeen Standard Investments, abbiamo l\u2019obiettivo di interagire con le\u00a0societ\u00e0\u00a0e indirizzare i capitali verso quelle che creano\u00a0cambiamenti positivi."}