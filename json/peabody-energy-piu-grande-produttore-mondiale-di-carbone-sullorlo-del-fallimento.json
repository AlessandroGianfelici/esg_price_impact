{"date": "20201110", "category": "Rischi ESG", "title": "Peabody energy pi\u00f9 grande produttore mondiale di carbone sull\u2019orlo del fallimento", "text": "Segno dei tempi. Peabody Energy, pi\u00f9 grande produttore privato di carbone \u00e8 sull\u2019orlo del fallimento per la seconda volta in 5 anni. La societ\u00e0 americana quotata alla borsa di New York ha tempo fino a dicembre per rinegoziare le scadenze con banche e obbligazionisti, altrimenti rischia di portare i libri in tribunale. Il principale azionista di Peabody Energy \u00e8 l\u2019hedge fund Elliott management, noto in Italia per le sue battaglie nell\u2019azionariato di Telecom Italia e per l\u2019ingresso nel capitale della squadra di calcio Milan. Elliott si \u00e8 ritrovato azionista dopo che nel 2016-17 ha convertito i suoi crediti in azioni per evitare il primo fallimento della societ\u00e0. Peabody, fondata a Chicago nel 1883 e attiva in tutto il mondo, produce sia coke per la produzione di acciaio sia carbone termico per elettricit\u00e0. Ha miniere in Australia e Stati Uniti tra cui North Antelope Rochelle, la pi\u00f9 grande miniera al mondo. Il gruppo risente del calo della domanda di combustibili fossili legato alle esigenze di decarbonizzazione e di produzione di energia pulita. A questo, ultimamente, si \u00e8 aggiunta la crisi del Covid-19 che ha peggiorato la situazione frenando la domanda di coke per la produzione di acciaio in seguito al rallentamento delle attivit\u00e0 produttive portato dalla pandemia. Nel terzo trimestre 2020 la societ\u00e0 ha registrato una perdita netta di 67,2 milioni di dollari in seguito a un calo del 23% del fatturato. Peabody, che ha 1,3 miliardi di dollari di debiti, \u00e8 impegnata a rinegoziare gli impegni delle linee di credito con le banche e a cercare di allungare la scadenza dei bond 2022. Oltre al rallentamento del business, per il quarto trimestre \u00e8 atteso un risultato negativo che farebbe saltare gli impegni con le banche, la societ\u00e0 deve garantire fideiussioni per 800 milioni a una compagnia di assicurazione australiana che ha richiesto maggiori fideiussioni per le coperture dei costi di pulizia delle miniere chiuse."}