{"date": "20210423", "category": "Assemblea dei soci", "title": "Bper, rinnovo del board Montani nuovo ad", "text": "Rinnovo della governance per Bper. L\u2019assemblea dell\u2019istituto di credito emiliano riunitasi il 21 aprile ha sancito l\u2019arrivo al vertice del nuovo amministratore delegato, Piero Montani, che succede al precedente ad, Alessandro Vandelli che lascia la guida della banca dopo sette anni e dopo un percorso di crescita che ha visto come pi\u00f9 recente passo l\u2019acquisto dei 620 sportelli di Ubi nell\u2019ambito dell\u2019operazione di aggregazione con Intesa Sanpaolo. Alla presidenza \u00e8 stata nominata Flavia Mazzarella, seconda donna al vertice di una grande banca italiana dopo Patrizia Grieco, presidnete di MPS. Il passaggio non \u00e8 stato per\u00f2 privo di sorprese visto che la lista presentata da Assogestioni ha superato con il 44,26% dei voti in Assemblea, quella presentata dal socio di maggioranza Unipol cui sono andati il 35,29% dei consensi e quella della Fondazione di Sardegna che ha raccolto il 19,76% dei voti espressi. Da notare che in termini di percentuale sul capitale i voti raccolti dalla lista di Unipol e da quella della Fondazione di Sardegna corrispondono alle quote dei due soci, a significare che i fondi e gli azionisti di minoranza si sono espressi per la lista dell\u2019associazione degli investitori istituzionali che aveva presentato due candidati, Silvia Candini e Alessandro Foti, in quanto non rientra negli obiettivi quello di assumere il controllo del board. Oltre ai gi\u00e0 citati Montani, Mazzarella, Candini e Foti, sono entrati a fare parte del consiglio di amministrazione di Bper Elena Beccalli, Maria Elena Cappello, Cristiano Cincotti, Gianfranco Farre, Gianni Franco Papa, Marisa Pappalardo, Monica Pilloni e Alessandra Ruzzu."}