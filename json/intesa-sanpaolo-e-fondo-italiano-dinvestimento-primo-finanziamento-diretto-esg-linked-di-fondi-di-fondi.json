{"date": "20210414", "category": "Finanziamenti ESG", "title": "Intesa Sanpaolo e Fondo italiano d\u2019investimento, primo finanziamento diretto ESG linked di fondi di fondi", "text": "Intesa Sanpaolo e Fondo Italiano d\u2019Investimento SGR, il pi\u00f9 grande operatore istituzionale di private equity a supporto dell\u2019economia reale italiana, hanno sottoscritto la prima operazione bilaterale di finanziamento diretto ESG linked di fondi di fondi in Italia. Con la sigla dell\u2019accordo, Intesa Sanpaolo ha messo a disposizione due linee di finanziamento revolving con caratteristiche ESG per complessivi 55 milioni di euro a sostegno delle attivit\u00e0 di due fondi di fondi (FOF) gestiti da Fondo Italiano d\u2019Investimento SGR: 30 milioni di euro per il FOF Private Equity Italia e 25 milioni di euro per il FOF Private Debt Italia. Il finanziamento, strutturato dalla Divisione IMI Corporate & Investment Banking di Intesa Sanpaolo diretta da Mauro Micillo, consentir\u00e0 di concentrare su base trimestrale le attivit\u00e0 di richiamo dei fondi dai quotisti, ottimizzando l\u2019utilizzo di capitale per gli investitori dei fondi. L\u2019ESG loan di Intesa Sanpaolo prevede condizioni economiche indicizzate al raggiungimento di specifici indicatori legati a obiettivi di sviluppo sostenibile in linea con i criteri ESG di cui il Fondo Italiano d\u2019Investimento, aderente ai Principles for Responsible Investment delle Nazioni Unite (UN PRI), si \u00e8 gi\u00e0 dotato. Gli indicatori individuati da Intesa Sanpaolo riguardano lo stesso asset manager (direct key performance indicator quali il mantenimento di elevati standard di corporate governance, la tutela del personale, il contenimento e la gestione efficiente dei consumi, la massima trasparenza nei confronti degli investitori) e i target di investimento (indirect kpi, quali la sottoscrizione da parte dei fondi in portafoglio di politiche ESG allineate alle best practice internazionali). Fondo italiano d\u2019investimento ha come principale obiettivo la gestione di fondi mobiliari chiusi dedicati a far confluire capitali pazienti verso il sistema delle piccole e imprese italiane d\u2019eccellenza in settori strategici per il Paese, coniugando il ritorno sul capitale investito con lo sviluppo del sistema produttivo italiano. \u201cIntesa Sanpaolo fa dell\u2019attenzione all\u2019ambiente, al sociale e alla buona governance uno dei suoi punti di forza, tanto da essere inclusa nei principali indici di sostenibilit\u00e0 a livello internazionale. \u00c8 grazie a questo background e all\u2019esperienza che abbiamo maturato sul fronte dei finanziamenti sostenibili che Fondo Italiano d\u2019Investimento ci ha scelti per finalizzare il primo ESG loan diretto di due fondi di fondi in Italia\u201d \u2013 afferma Andrea Mayr, Responsabile Direzione Financial Institutions della Divisione IMI Corporate & Investment Banking di Intesa Sanpaolo. \u201cI due FOF gestiti da Fondo Italiano d\u2019Investimento potranno ottenere condizioni economiche ancora pi\u00f9 vantaggiose di quelle di partenza al raggiungimento di obiettivi ESG prefissati, coniugando in questo modo buoni investimenti e sostenibilit\u00e0\u201d. \u201cL\u2019attenzione per le tematiche ESG \u00e8 elemento cruciale in tutta l\u2019azione di Fondo Italiano d\u2019Investimento, che opera per promuovere nuova crescita sostenibile ed inclusiva per le aziende e l\u2019Italia nel suo complesso\u201d \u2013 dichiara Antonio Pace, Ad di Fondo Italiano d\u2019Investimento. \u201cSiamo felici di avere dato vita, insieme ad Intesa Sanpaolo, al primo strumento di finanziamento ESG linked dedicato ai nostri fondi di fondi, nella convinzione che l\u2019impegno per orientare gli investimenti sottostanti verso criteri di sostenibilit\u00e0 potr\u00e0 essere premiante per il futuro del nostro sistema produttivo e per la sua competitivit\u00e0\u201d."}