{"date": "20201125", "category": "La nuova SFDR porter\u00e0 pi\u00f9 trasparenza e informazioni", "title": "Mirova: come usare i dati in modo smart per scegliere investimenti veramente sostenibili", "text": "Della poderosa impalcatura normativa che sta portando avanti l\u2019Unione Europea per stabilire chiari paletti nel settore degli investimenti ESG, quella che avr\u00e0 l\u2019impatto pi\u00f9 diretto nei confronti degli investitori \u00e8 la cosiddetta Sustainable Finance Disclosure Regulation (SFDR). Questo regolamento, che definisce come comunicare i dati relativi alle politiche sostenibili, rappresenta l\u2019anello di congiunzione con il pubblico rispetto al database informativo raccolto dalle societ\u00e0 e dai gruppi di asset management come richiesto dalla Direttiva sul Non Financial Reporting (NFDR) e catalogato come stabilito dalla Direttiva sulla Tassonomia. Ma poi, una volta di fronte alla disclosure, gli investitori dovranno riuscire a orientarsi nel mare di dati. Un chiarimento su come fare buon uso di tali informazioni e su come interpretarle in modo utile le scelte di investimento viene da Anne-Laurence Roucher, Deputy CEO di Mirova, la societ\u00e0 operativa del gruppo Natixis da anni leader nel settore degli investimenti sostenibili, nel corso di un webinair organizzato dal Forum per la Finanza sostenibile. La SFDR si applica a societ\u00e0 di asset management, distributori e agli stessi prodotti che devono pubblicare la loro policy in materia di sostenibilit\u00e0, garantire trasparenza sui possibili impatti negativi delle policy di sostenibilit\u00e0 (un punto ancora da meglio definire), riportare la politica di remunerazione, il tutto sia nel prospetto del fondo sia nella reportistica successiva verso il cliente, a livello di societ\u00e0 di gestione e di singoli prodotti. Quanto alle tempistiche, le scadenze sono piuttosto ravvicinate. Entro fine anno le diverse associazioni di categoria Esma, Eiopa ed Eba dovranno dare le specifiche tecniche sulle questioni ambientali, entro il prossimo 10 marzo le societ\u00e0 di asset management devono pubblicare sul proprio website se applicano i Principal adverse impact delle loro decisioni di investimento o motivare perch\u00e9 non lo fanno, comunque rimanendo in termini di policy. Ma la definizione del quadro normativo andr\u00e0 avanti con l\u2019inserimento anche delle specifiche per i fattori sociali e di governance da parte di Esma, Eiopa ed Eba che dovrebbero arrivare entro la fine del 2021. \u201cLa cosa importante per gli investitori \u00e8 capire quali sono i fattori su cui focalizzare l\u2019attenzione all\u2019interno di tutto il materiale messo a disposizione dalla nuova regolamentazione. I dati vanno usati in modo smart\u201d, osserva Roucher, \u201cil primo aspetto da considerare \u00e8 quello di soppesare i dati in prospettiva e quindi di tenere in considerazione l\u2019intero ciclo di vita del prodotto. Per esempio sulle emissioni di gas serra, non solo le emissioni dirette (scope 1 e 2), ma anche quelle della catena di fornitura (scope 3). Il secondo aspetto \u00e8 quello di modulare l\u2019approccio in modo appropriato per ogni specifico settore. Poi occorre inserire i dati nel contesto, per comprenderne la rilevanza, e utilizzare un benchmark appropriato\u201d. La manager del gruppo Mirova sottolinea come la societ\u00e0 di asset management francese abbia gi\u00e0 iniziato da un paio d\u2019anni a pubblicare sul proprio sito il proprio Global corporate impact report, anticipando la filosofia di trasparenza della UE. Per Mirova la strategia dell\u2019engagement riveste molta importanza e viene portata aventi sia singolarmente con il contatto diretto con le societ\u00e0, sia alleandosi con altri investitori per avere pi\u00f9 peso nelle proprie richieste. Inoltre la societ\u00e0 di asset management porta avanti anche azioni di advocacy nei confronti di regulator e societ\u00e0 che fissano standard. \u201cQuando si tratta di misurare l\u2019impatto bisogna considerare che la misurazione delle variabili ESG \u00e8 un settore ancora non maturo e che si sta affinando. Un punto di partenza possono essere i Sustinable investment goals dell\u2019Onu, principi condivisi dalla comunit\u00e0 degli investitori e descritti precisamente. Per questo\u201d prosegue la vice ceo del gruppo francese, \u201cnoi cerchiamo di rapportare l\u2019impatto di ogni nostro investimento a questi obiettivi e abbiamo classificato le aziende con bollini che vanno dal rosso al verde, rispetto alla capacit\u00e0 di raggiungere tali obiettivi. Per ogni azienda ci focalizziamo su circa dieci fattori sulla base dei quali prendiamo la nostra decisione di modo da avere una chiara visione e non disperdere il focus su dettagli non significativi. E poi vogliamo che il giudizio sia assoluto e non relativo: non investiamo in un\u2019azienda di un settore che non ci sembra sostenibile, per esempio il tabacco, perch\u00e9 \u00e8 migliore di un\u2019altra\u201d. Un altro aspetto da tenere in considerazione per quanto riguarda l\u2019uso dei dati \u00e8 la loro significativit\u00e0. Se per esempio si guarda la decarbonizzazione, non dice molto guardare le emissioni di CO2 in valore assoluto, ma bisogna legarle a quanto potrebbero portare di aumento del clima in relazione agli obiettivi degli Accordi di Parigi.  \u201cSe guardiamo ai principali indici di borsa, come l\u2019MCI world o lo S&P 500, dato i tipi di industrie che contengono, chiunque acquisti un prodotto passivo che li replica finanzia un mondo che va verso un aumento della temperatura attorno ai tra i 3,7-3,8 gradi. Un mondo non sostenibile. Noi\u201d rileva Roucher, \u201cabbiamo lavorato per tre anni con Carbon 4 per riuscire a calcolare, partendo dalle emissioni di una azienda e da quelle che grazie alle sue azioni ha evitato, quale potrebbe essere la temperatura del nostro portafoglio per arrivare a un livello sostenibile sulla base dei target dell\u2019Accordo di Parigi\u201d."}