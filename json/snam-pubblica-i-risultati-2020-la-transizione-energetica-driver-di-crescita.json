{"date": "20210318", "category": "Risultati 2020", "title": "Snam pubblica i risultati 2020, la transizione energetica driver di crescita", "text": "Snam archivia il 2020 con una performance in linea con i suoi obiettivi di crescita sostenibile. Il Cda di Snam ha approvato il bilancio consolidato, il progetto di bilancio di esercizio per il 2020 e la DNF 2020. Il gruppo guidato da Marco Alver\u00e0 ha registrato ricavi per 2,77 miliardi, +6,3% rispetto agli risultati del 2019, e un risultato netto di 1,16 miliardi, rispetto agli 1,09 miliardi del 2019. Per il 2021 il gruppo fornisce una solida guidance sull\u2019utile netto pari circa 1,17 miliardi rispetto alla precedente di circa 1,13 miliardi. Snam si \u00e8 posta l\u2019obiettivo di raggiungere la neutralit\u00e0 carbonica entro il 2040, in linea con il target di contenimento del riscaldamento globale entro 1,5\u00b0 C previsto dall\u2019Accordo di Parigi sul clima. Le infrastrutture Snam saranno un fattore abilitante per la transizione energetica e consentiranno all\u2019azienda di contribuire alla riduzione generale delle emissioni per il sistema. La prospettiva, al 2050, \u00e8 di trasportare gas interamente decarbonizzato e rendere l\u2019Italia un hub europeo dell\u2019idrogeno. Nel corso del 2020, Snam ha riconfermato il proprio impegno nell\u2019allineare la strategia finanziaria agli obiettivi di sostenibilit\u00e0, attraverso l\u2019emissione di due Transition Bond, strumento nel quale \u00e8 stata tra gli apripista a livello mondiale. In particolare, l\u2019emissione del mese di giugno, da 500 milioni e durata decennale, \u00e8 stata la seconda del suo genere in Europa. Il secondo Transition Bond emesso a novembre, da 600 milioni e durata di otto anni, \u00e8 risultato il pi\u00f9 lungo prestito obbligazionario con cedola pari a zero da parte di un emittente italiano. Con riferimento al Sustainable Loan, Snam ha ottenuto nel 2020, per il secondo anno consecutivo, una riduzione di 2,5 bps del costo di tale prestito a fronte del raggiungimento degli obiettivi legati a parametri di sostenibilit\u00e0 sociale ed ambientale. Infine, per perseguire l\u2019obiettivo previsto nel piano strategico 2020-2024 di accrescere il peso della finanza sostenibile dal 40% a oltre il 60% sul totale del funding, Snam ha rinnovato il programma di Euro Commercial Paper, incrementato da 2 a 2,5 miliardi di euro, legandolo a obiettivi di sostenibilit\u00e0 ambientale e sociale in linea con il Sustainable Loan e ottenendo per lo strumento un rating ESG pari a EE assegnato dalla societ\u00e0 di ESG rating Standard Ethics. In ambito ESG, il management team di Snam ha inoltre volontariamente rivisto al rialzo gli obiettivi di riduzione delle emissioni di metano collegati al piano di incentivazione di lungo termine 2020-2022 approvato dall\u2019Assemblea degli Azionisti del 18 giugno 2020. L\u2019amministratore delegato e le prime linee del management di Snam, infatti, hanno deciso di adeguare il proprio obiettivo di riduzione delle emissioni ai nuovi e pi\u00f9 stringenti standard del Programma per l\u2019Ambiente delle Nazioni Unite (UNEP) approvati a settembre 2020. Per tale ragione, l\u2019obiettivo minimo per la maturazione dell\u2019incentivo prevede una riduzione delle emissioni di metano del 26% a fine 2022 su base 2015 rispetto al 22% stabilito dal piano approvato in Assemblea. Il piano di incentivazione di lungo termine di Snam 2020-2022, che maturer\u00e0 dal 2023, stabilisce che il 10% dell\u2019incentivo totale per i destinatari sia legato alla capacit\u00e0 della societ\u00e0 di ridurre le proprie emissioni di metano. Snam prevede al 2025 di ridurre le proprie emissioni di metano del 45% rispetto al 2015. La societ\u00e0 ha inoltre stabilito l\u2019obiettivo di dimezzare le emissioni di CO2eq Scope 1 (dirette) e Scope 2 (indirette) al 2030 e di raggiungere la neutralit\u00e0 carbonica al 2040. In aggiunta, Snam \u00e8 impegnata nel costruire posizioni di mercato lungo le catene del valore sia dell\u2019idrogeno che del biometano e nel contribuire alla transizione energetica anche fornendo servizi di efficienza energetica ai settori residenziale, industriale e della pubblica amministrazione, nonch\u00e9 promuovendo la mobilit\u00e0 sostenibile. Coerentemente, \u00e8 stato inserito nello Statuto sociale il corporate purpose di Snam, ossia \u201cEnergia per ispirare il mondo\u201d, al fine di riflettere \u201cl\u2019impegno della societ\u00e0 a favorire la transizione energetica verso forme di utilizzo delle risorse e delle fonti di energia compatibili con la tutela dell\u2019ambiente e la progressiva decarbonizzazione\u201d. I fattori ESG continueranno ad essere centrali nella definizione delle strategie e nella gestione dell\u2019azienda. A tal proposito, Snam ha elaborato e pubblicato una \u201cscorecard\u201d su 13 aree con 22 obiettivi materiali e quantitativi per fornire agli stakeholder una visione olistica dell\u2019impegno e della crescente sensibilit\u00e0 in ambito ESG, consentendo loro di monitorarne i risultati. Nel periodo 2020-2024 Snam ha previsto 7,4 miliardi di euro di investimenti, in aumento di quasi 1 miliardo di euro rispetto ai 6,5 miliardi di euro del piano precedente. La crescita \u00e8 riconducibile sia al core business delle infrastrutture regolate (6,7 miliardi di euro di investimenti) sia alle nuove attivit\u00e0 della transizione energetica (oltre 0,7 miliardi di euro di investimenti, quasi raddoppiati rispetto al precedente piano). Il 50% degli investimenti previsti a piano \u00e8 dedicato a sostituzioni e sviluppo degli asset con standard compatibili con l\u2019idrogeno."}