{"date": "20210513", "category": "Trimestrali 1Q21 ESG", "title": "Prysmian, risultati in crescita e nuovi investimenti nella transizione energetica", "text": "I primi mesi del 2021 hanno cofermato una crescita consolidata per Prysmian. I Ricavi del Gruppo hanno toccato i 2.810 milioni di euro, +4,6% rispetto allo stesso periodo dell\u2019anno precedente. In crescita anche l\u2019ebitda e l\u2019utile netto, rispettivamente attestati a 199 milioni e 78 milioni.  Valerio Battista, Ceo di Prysmian, ha commentato: \u201cNei primi tre mesi dell\u2019anno i volumi del segmento energy hanno superato i livelli pre-pandemia ed \u00e8 forte anche l\u2019inversione di tendenza nel Telecom, con volumi in crescita anche se permangono pressioni sui prezzi. Sul segmento Projects pesa ancora il phasing nell\u2019esecuzione dei progetti, ma sono attesi miglioramenti a partire dal secondo semestre. La ripresa della crescita organica si accompagna con\u00a0una generale tenuta dei margini di profittabilit\u00e0, nonch\u00e9 con la forte capacit\u00e0 di generazione di cassa che abbiamo dimostrato anche nel corso del 2020. Alla luce dei risultati del primo trimestre, possiamo guardare con rafforzata fiducia agli obiettivi che ci siamo dati per l\u2019intero esercizio e siamo confidenti di avere tecnologia e assets nonch\u00e9 una organizzazione ben disegnata per cogliere le\u00a0opportunit\u00e0 della transizione energetica e della digitalizzazione\u00a0nel medio termine.\u201d La transizione verso l\u2019utilizzo di fonti energetiche rinnovabili per un\u2019economia decarbonizzata rende necessario l\u2019adeguamento e la modernizzazione delle reti di trasmissione e distribuzione di energia. \u00c8 prevista una crescita esponenziale del fabbisogno di cavi e sistemi, fino a raggiungere una media di circa 7,2 miliardi di progetti da assegnare all\u2019anno nel periodo 2020-2030, da una media di circa 2,4 miliardi nel periodo 2015-2019. Prysmian \u00e8 ben posizionata per catturare questa secolare opportunit\u00e0 e confermare il proprio ruolo di enabler tecnologico della energy transition. La nuova\u00a0nave posacavi Leonardo da Vinci, la pi\u00f9 grande e pi\u00f9 performante al mondo, entrer\u00e0 in esercizio nell\u2019estate 2021 garantendo maggiore capacit\u00e0 e versatilit\u00e0 nella realizzazione di progetti. Insieme alle capacit\u00e0 di installazione ed esecuzione dei progetti, altro driver di competitivit\u00e0 di Prysmian \u00e8\u00a0l\u2019innovazione tecnologica. Tra le principali e pi\u00f9 recenti innovazioni si evidenziano i Sistemi in cavo con tecnologia P-Laser che assicurano maggiore capacit\u00e0 di trasmissione, elevate performance e sostenibilit\u00e0 ambientale (materiali 100% riciclabili e -40% emissioni di CO2), cavi per collegamenti HVDC a lunga distanza, cavi con armatura in materiale aramidico per posa a profondit\u00e0 record fino a 3.000 mt, tecnologie per il monitoraggio e la gestione delle reti. L\u2019unica nota negativa \u00e8 il\u00a0segmento Projects\u00a0che ha visto una crescita organica negativa, spiegata in gran parte dal differente mix delle commessse in corso di esecuzione nel business Cavi e Sistemi Sottomarini Energia dove il trimestre ha registrato un minore impiego degli assets. Per il futuro rimangono confermati per Prysmian i\u00a0driver di crescita\u00a0di lungo periodo legati principalmente alla\u00a0transizione energetica verso le fonti rinnovabili, al rafforzamento delle reti di telecomunicazione (digitalizzazione) e al\u00a0processo di elettrificazione."}