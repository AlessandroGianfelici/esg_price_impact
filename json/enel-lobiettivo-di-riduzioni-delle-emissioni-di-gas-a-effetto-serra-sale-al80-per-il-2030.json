{"date": "20201030", "category": "Decarbonizzazione", "title": "Enel, l\u2019obiettivo di riduzioni delle emissioni di gas a effetto serra sale all\u201980% per il 2030", "text": "Enel si \u00e8 impegnata a ridurre dell\u201980% le proprie emissioni dirette di gas a effetto serra per kWh entro il 2030, prendendo come anno di riferimento il 2017. L\u2019azienda \u00e8 divenuta cos\u00ec la prima grande\u00a0utililty\u00a0globale integrata che ha stabilito un obiettivo di taglio delle emissioni coerente con gli impegni delle Nazioni Unite a limitare il riscaldamento globale a 1,5\u00b0C rispetto ai livelli preindustriali e a raggiungere la neutralit\u00e0 in termini di emissioni entro il 2050, come certificato dalla Science Based Targets initiative (SBTi). \u201cCon l\u2019impegno per una riduzione cos\u00ec drastica delle nostre emissioni, stiamo guidando la lotta contro il riscaldamento globale\u201d\u00a0dichiara\u00a0Francesco Starace, AD e DG di Enel.\u00a0\u201cProcediamo lungo questo percorso, lavorando incessantemente per mantenere la nostra\u00a0leadership\u00a0nella transizione energetica con un\u2019attenzione sempre crescente alle attivit\u00e0\u00a0carbon free. Stiamo aumentando la quota di rinnovabili nel nostro mix di generazione. Stiamo lavorando con i nostri clienti per l\u2019efficienza energetica e l\u2019elettrificazione, abilitando il cambiamento attraverso reti affidabili, digitalizzate e resilienti. Un\u2019azienda veramente innovativa e sostenibile non si rifiuta di abbracciare il cambiamento, ma si impegna per guidarlo.\u201d Il nuovo obiettivo di Enel approvato da SBTi prevede un taglio delle emissioni dirette del Gruppo entro il 2030 a 82 gCO2eq/kWh rispetto ai 125 gCO2eq/kWh corrispondenti al precedente obiettivo del 70%, che era stato annunciato lo scorso anno.  Enel sta contribuendo alla transizione energetica promuovendo un modello di\u00a0business\u00a0sostenibile lungo la propria intera catena del valore. \u00c8 stata una delle prime societ\u00e0 al mondo a aderire alla SBTi nel 2015. Il Gruppo sta realizzando importanti progressi nel raggiungimento dell\u2019obiettivo SBTi considerando che nel 2019 le sue emissioni dirette per kWh sono state ridotte di oltre il 36% rispetto al 2007, e continuer\u00e0 su questo percorso con importanti investimenti per lo sviluppo di capacit\u00e0 da fonti rinnovabili e con il\u00a0decommisioning\u00a0del termoelettrico.  Grazie a Enel Green Power, che oggi \u00e8 il principale operatore privato al mondo nel settore delle rinnovabili, Enel pu\u00f2 vantare attualmente oltre 47 GW di capacit\u00e0 rinnovabile installata, un valore superiore rispetto a quello del termoelettrico. Inoltre, il Gruppo Enel sta lavorando per dismettere le proprie centrali a carbone entro il 2030. Si prevede che tutte queste attivit\u00e0 conducano a una piena decarbonizzazione del Gruppo entro il 2050. Attualmente, Enel gestisce la pi\u00f9 grande rete di distribuzione privata di elettricit\u00e0 al mondo con una infrastruttura di oltre 2,2 milioni di km per oltre 74 milioni di utenti finali, di cui oltre il 60% gi\u00e0 pienamente digitalizzati. Inoltre, Enel X, la\u00a0business line\u00a0dedicata alle soluzioni energetiche avanzate di Enel, sta contribuendo attivamente alla decarbonizzazione di altri settori come quello dei trasporti, con oltre 140.000 punti di ricarica pubblici e privati per veicoli elettrici disponibili in tutto il mondo."}