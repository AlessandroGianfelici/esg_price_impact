{"date": "20210219", "category": "Tendenze", "title": "Schroders: i temi di investimento ESG nel 2021", "text": "Il 2021 sar\u00e0 un anno importante che condurr\u00e0 verso un\u2019affermazione sempre pi\u00f9 sostenuta dei principi ESG nel mondo della finanza e degli investimenti. Da una parte la lotta al cambiamento climatico entrer\u00e0 sempre pi\u00f9 nel vivo, sia per una maggiore coscienza da parte degli investitori sia per alcune scadenze quali la conferenza Cop26 in calendario nella seconda parte dell\u2019anno, dall\u2019altra anche la pressione da parte dei policy maker, che diventer\u00e0 pi\u00f9 forte. Un contesto nel quale, secondo Hannah Simons, Head of Sustainability Strategy di Schroders avranno un ruolo fondamentale le societ\u00e0 di asset mangement, cui spetter\u00e0 il compito di indirizzare i risparmi degli investitori verso soluzioni di gestione sostenibili e assicurarsi che vengano utilizzati per finanziare societ\u00e0 che rispettano in modo serio e concreto i principi ESG, evitando le trappole del greenwashing. Per rispondere a queste esigenze Schroders, che ha ottenuto per sei anni consecutivi il punteggio massimo (A+) nell\u2019ambito Principi per l\u2019Investimento Responsabile dell\u2019ONU e la qualifica Advanced nella valutazione Morningstar ESG Commitment Level, attua una politica di investimento attivo e di engagement con le societ\u00e0 nelle quali investe per spingerle verso pratiche di management sostenibili e verso obiettivi di decarbonizzazione. Proprio per supportare questo processo, l\u2019asset manager quotato alla Borsa di Londra dal 1959 ha aderito all\u2019iniziativa \u201cNet Zero Asset Managers\u201d, che unisce 29 societ\u00e0 di investimento globali, con masse gestite per oltre 9.000 miliardi di dollari, per raggiungere entro il 2050 emissioni zero 100% dei propri portafogli. Inoltre il gruppo, che gestisce masse complessive per circa 578 miliardi di euro, ha aderito al Global Compact dell\u2019Onu. Simons, Head of Sustainability Strategy di Schroders, illustra quali sono a suo avviso le tre tendenze che caratterizzeranno gli investimenti ESG nel 2021. Si \u00e8 detto che il 2020 sarebbe stato un anno cruciale per la lotta al cambiamento climatico, probabilmente uno dei problemi a lungo termine pi\u00f9 urgenti che dobbiamo affrontare. Con il summit della 26\u00b0 Conferenza delle Parti sul cambiamento climatico delle Nazioni Unite (COP26) che si terr\u00e0 verso la fine del 2021, ci aspettiamo di vedere una maggiore focalizzazione sul tema climatico nel corso di quest\u2019anno, ed \u00e8 proprio questo il primo dei tre principali trend ESG per il 2021 a nostro avviso. L\u2019inversione a U del nuovo Presidente statunitense Joe Biden sulla politica climatica potrebbe ispirare ulteriori azioni in tal senso. Schroders si \u00e8 unita nel 2020 all\u2019iniziativa Net Zero Asset Manager, supportando l\u2019obiettivo delle zero emissioni di gas serra entro il 2050 o prima e intendiamo incoraggiare ulteriormente la transizione. 2. La regulation dei temi ESG Un secondo trend \u00e8 la crescita esponenziale delle politiche legate alla sostenibilit\u00e0. Abbiamo visto diversi governi intraprendere azioni al riguardo e sebbene la maggior parte delle politiche abbiano favorito i criteri ESG, il contesto negli USA \u00e8 stato in contrasto con il resto del mondo, soprattutto in riferimento alla nuova normativa sulle pensioni. Intanto il 2021 rappresenter\u00e0 un anno importante per le istituzioni finanziarie nell\u2019Unione Europea, visto che la regolamentazione per la disclosure dei dati legati alla sostenibilit\u00e0 entrer\u00e0 in vigore quest\u2019anno. Tale decisione rientra nel pi\u00f9 ampio Sustainable Finance Action Plan della Commissione Europea, a supporto di una transizione verso un futuro pi\u00f9 green. Anche a Hong Kong e Singapore le autorit\u00e0 normative stanno guardando con attenzione a come occuparsi dei rischi ambientali e in Australia i regolatori dei fondi pensione e delle compagnie assicurative impongono gi\u00e0 di prendere in considerazione i rischi ESG. 3. Il ruolo dei gestori dei portafogli Infine, come terzo trend ESG per il 2021, in Schroders riteniamo di avere una certa responsabilit\u00e0 in quanto investitori e custodi del patrimonio dei nostri clienti. Miriamo quindi a influenzare in modo attivo il comportamento delle societ\u00e0 per assicurarci che le aziende in cui investiamo siano gestite in maniera sostenibile. Ci aspettiamo che il 2021 segner\u00e0 un nuovo record per afflussi verso i fondi di investimento sostenibili. Con un numero crescente di persone che optano per investimenti con specifici obiettivi ESG, la nostra capacit\u00e0 di misurare e dare conto dell\u2019impatto diventa sempre pi\u00f9 cruciale. Grazie all\u2019utilizzo di strumenti di misurazione ESG proprietari, presto saremo in grado di aiutare gli investitori a comprendere meglio qual \u00e8 l\u2019impatto che i loro portafogli di investimento possono avere sulla societ\u00e0 e sul pianeta."}