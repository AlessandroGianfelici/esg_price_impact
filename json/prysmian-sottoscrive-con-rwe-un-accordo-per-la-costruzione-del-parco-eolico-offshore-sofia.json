{"date": "20201118", "category": "Sviluppo energia eolica", "title": "Prysmian accordo con RWE per la costruzione del parco eolico offshore Sofia", "text": "Prysmian ha sottoscritto un accordo come \u201cpreferred bidder\u201d del valore di oltre 200 milioni con RWE Renewables Sofia Offshore Wind Farm, il secondo sviluppatore di parchi eolici offshore al mondo, per la realizzazione di un sistema in cavo ad alta tensione sottomarino e terrestre \u201cchiavi in mano\u201d per collegare il parco eolico offshore Sofia alla terraferma. La finalizzazione del contratto \u00e8 soggetta alle negoziazioni finali e alla decisione finale da parte di RWE sull\u2019investimento nel progetto stesso.\u00a0 Situato a 195 km della costa nord-orientale del Regno Unito, nell\u2019area centrale del Mare del Nord denominata Dogger Bank, il parco eolico offshore Sofia da 1,4 GW \u00e8 il pi\u00f9 grande parco eolico offshore attualmente in fase di realizzazione da RWE Renewables, nonch\u00e9 il pi\u00f9 lontano dalla terraferma. Nel 2025, una volta a regime, sar\u00e0 in grado di fornire sufficiente energia rinnovabile ad oltre 1,2 milioni di abitazioni in UK.\u00a0 Hakan Ozmen, EVP Projects BU di Prysmian, ha dichiarato: \u201cSiamo onorati di essere al fianco di RWE Renewables in questo importante progetto, mettendo a disposizione la nostra tecnologia in cavo all\u2019avanguardia per supportare il sistema energetico del Regno Unito verso il suo obiettivo di zero emissioni. La realizzazione di infrastrutture per la trasmissione e la distribuzione di energia elettrica da fonti rinnovabili ha una valenza strategica e posiziona Prysmian come leader nell\u2019ambito della energy transition\u201d.\u00a0 Con la firma del contratto e l\u2019autorizzazione a procedere attese nel primo trimestre del 2021, Prysmian\u00a0\u00a0sar\u00e0 responsabile per la progettazione, fornitura, installazione e collaudo di un sistema simmetrico in cavo unipolare ad alta tensione in corrente continua che collegher\u00e0 la sottostazione offshore alla stazione di conversione sulla terraferma in Teesside. Il progetto prevede oltre 440 km di cavi sottomarini da 320 kV."}