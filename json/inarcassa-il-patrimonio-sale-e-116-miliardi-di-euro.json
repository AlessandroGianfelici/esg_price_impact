{"date": "20201215", "category": "Il risultato, che si legge nella short letter di Inarcassa, si riferisce al mese di novembre", "title": "Inarcassa, il patrimonio sale e 11,6 miliardi di euro", "text": "A fine novembre il patrimonio di Inarcassa, Cassa Nazionale di Previdenza e Assistenza per gli Ingegneri e Architetti Liberi Professionisti, a valori correnti di mercato \u00e8 ritornato sopra i livelli di inizio anno raggiungendo gli 11,6 mld di euro grazie sia ai rimborsi dell\u2019anticipo dei bonus riferiti ai mesi di aprile e maggio, per circa 160 milioni di euro, sia all\u2019importante recupero dei listini azionari. Proprio tale performance unita alla buona tenuta anche delle componenti obbligazionarie ha permesso di riportare il risultato dall\u2019inizio dell\u2019anno in territorio positivo, prossimo al +2%.\u00a0\u00a0 In virt\u00f9 di tale vigoroso recupero ed alla luce del permanere di grande incertezza sia sull\u2019evolversi della crisi pandemica che dello scenario geopolitico internazionale, il Consiglio di Amministrazione di fine mese ha deliberato una riduzione tattica del rischio azionario, compatibilmente con i limiti stabiliti dall\u2019AAS, attraverso opportuni strumenti quotati di copertura di tale rischio. Si \u00e8 dedicata ancora una volta particolare attenzione alle forme di investimento nell\u2019economia reale domestica sia sul versante del private equity che immobiliare."}