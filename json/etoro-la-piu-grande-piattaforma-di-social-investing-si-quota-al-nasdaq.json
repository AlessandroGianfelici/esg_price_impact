{"date": "20210316", "category": "Social investing", "title": "eToro, la pi\u00f9 grande piattaforma di social investing si quota al Nasdaq", "text": "eToro Group, la piattaforma internazionale di trading on line, si quoter\u00e0 al Nasdaq tramite l\u2019aggregazione con la Spac FinTech V. Alla chiusura della transazione, la societ\u00e0 combinata aggregata operer\u00e0 con il nome di eToro Group e i titoli saranno scambiati sul mercato americano. eToro, che si definisce \u201cla piattaforma di social investing multi-asset che consente alle persone fisiche di accrescere le proprie conoscenze e la propria ricchezza facendo parte di una comunit\u00e0 globale di investitori di successo\u201d \u00e8 stata fondata nel 2007 con la visione di aprire a tutti i mercati dei capitali. La rete di social investing, infatti, offre la possibilit\u00e0 di scegliere in quali asset investire, dalle azioni frazionate senza commissioni alle criptovalute, oltre all\u2019opportunit\u00e0 di scegliere la propria modalit\u00e0 di investimento. Gli utenti possono fare trading direttamente e in autonomia, investire in un portafoglio smart o replicare la strategia di investimento di investitori di successo presenti sulla piattaforma, senza costi aggiuntivi e con un semplice clic.  Nel 2020, eToro ha aggiunto oltre 5 milioni di nuovi utenti registrati e ha generato ricavi lordi per 605 milioni di dollari, con una crescita del 147% rispetto all\u2019anno precedente. Questa spinta \u00e8 in accelerazione nel 2021, grazie ad una nuova generazione di investitori che sta scoprendo il mondo dei mercati globali. Nel 2019, le registrazioni mensili sono state in media 192.000. Nel 2020, sono salite a 440.000 e, nel solo gennaio 2021, ci sono stati pi\u00f9 di 1,2 milioni di nuovi utenti registrati. Nel 2019, su eToro sono state eseguite in media 8 milioni di operazioni al mese. Quel numero \u00e8 cresciuto a 27 milioni nel 2020 e, nel gennaio 2021, eToro ha visto pi\u00f9 di 75 milioni di scambi eseguiti sulla piattaforma. eToro ha attualmente oltre 20 milioni di utenti registrati e la sua social community \u00e8 in rapida espansione grazie al vasto e crescente bacino di utenza potenziale, supportato da trend secolari come la crescita delle piattaforme di investimento digitale e l\u2019aumento della partecipazione degli investitori individuali. eToro \u00e8 stata anche una delle prime piattaforme regolamentate ad offrire cripto-asset ed \u00e8 ben posizionata per beneficiare dell\u2019adozione su larga scala delle cripto. \u201cAbbiamo fondato eToro con la prospettiva di rendere accessibile a tutti la possibilit\u00e0 di fare trading nel mercato globale e investire in modo semplice e trasparente. Oggi, eToro \u00e8 la principale rete di social investing al mondo. I nostri utenti vengono su eToro per investire, ma anche per comunicare tra loro; per vedere, seguire e copiare automaticamente gli investitori di successo di tutto il mondo\u201d, ha dichiarato Yoni Assia, Ceo di eToro. \u201cAbbiamo creato una nuova categoria di gestione del proprio capitale \u2013 il social investing \u2013 e stiamo dominando il mercato, come dimostra la nostra rapida espansione\u201d. Si prevede che la societ\u00e0 avr\u00e0 un valore azionario implicito stimato di circa 10,4 miliardi di dollari al closing dell\u2019operazione, riflettendo un enterprise value implicito per eToro di circa 9,6 miliardi di dollari. La transazione include 250 milioni di dollari in proventi lordi dai fondi cash in trust di FinTech V, supponendo che non ci siano riscatti, e 650 milioni di dollari in proventi lordi da un\u2019operazione di Private Investment in Public Equity (PIPE) completamente vincolata a 10,00 dollari per azione sottoscritta da vari investitori strategici e istituzionali, tra cui ION Investment Group, Softbank Vision Fund 2, Third Point, Fidelity Management & Research Company, e Wellington Management, che si chiuder\u00e0 contemporaneamente all\u2019aggregazione. Si prevede che la societ\u00e0 avr\u00e0 circa 800 milioni di dollari liquidi nel suo bilancio per sostenere la crescita futura. Gli attuali azionisti di eToro, compresi gli attuali investitori e dipendenti dell\u2019azienda, rimarranno i maggiori investitori nella societ\u00e0 aggregata, mantenendo circa il 91% della propriet\u00e0 a seguito dell\u2019aggregazione, supponendo che non ci siano riscatti da parte degli azionisti di FinTech V.\u00a0"}