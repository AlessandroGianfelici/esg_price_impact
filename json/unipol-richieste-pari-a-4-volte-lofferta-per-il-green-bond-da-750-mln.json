{"date": "20200915", "category": "Green Bond", "title": "Unipol, richieste pari a 4 volte l\u2019offerta per il Green bond da 750 mln", "text": "Unipol Gruppo ha completato nella giornata odierna il collocamento presso investitori istituzionali italiani ed esteri di un prestito obbligazionario senior unsecured non convertibile, ai sensi del proprio Programma EMTN recentemente rinnovato, per un importo nominale pari a 750 milioni, con data di emissione e regolamento prevista per il 23 settembre e scadenza a 10 anni (e quindi fino al 23 settembre 2030). Il Prestito sar\u00e0 emesso in formato \u201cgreen\u201d, a conferma dell\u2019impegno del Gruppo Unipol per la sostenibilit\u00e0, e sar\u00e0 conforme al \u201cGreen Bond Framework\u201d definito dalla Societ\u00e0, oggetto di una Second Party Opinion rilasciata da Sustainalytics. Le obbligazioni sono emesse al prezzo di 99,756% e corrispondono una cedola fissa annuale pari al 3,25% (350 punti base sopra il tasso mid-swap di durata corrispondente rilevato alla data odierna). L\u2019emissione ha suscitato un forte interesse da parte degli investitori, a conferma della solida reputazione di cui il Gruppo Unipol gode sui mercati internazionali. Durante il collocamento sono stati infatti raccolti ordini per oltre 3 miliardi, con una copertura del book di oltre 4 volte. Il Prestito \u00e8 stato collocato per oltre l\u201980% presso investitori istituzionali esteri. Il rating atteso delle obbligazioni \u00e8 Moody\u2019s Ba2 e Fitch BB+. I titoli saranno quotati sul mercato regolamentato del Luxembourg Stock Exchange. Joint Lead Manager dell\u2019operazione sono BNP Paribas, Intesa Sanpaolo, J.P. Morgan, Mediobanca e UniCredit Bank."}