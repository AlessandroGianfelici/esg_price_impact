{"date": "20210119", "category": "Azionariato attivo", "title": "Robeco: i nuovi temi di engagement per il 2021", "text": "Contrastare i finanziamenti alle aziende pi\u00f9 inquinanti e proteggere i diritti dei lavoratori dopo il Covid-19. Sono questi i due temi principali su cui si svilupperanno le attivit\u00e0 di engagement di Robeco per il 2021. Ogni anno il team di Active Ownership del gruppo di asset management olandese seleziona quattro o cinque nuovi temi da affrontare con le societ\u00e0 e definisce programmi triennali dedicati ai rischi e/o alle opportunit\u00e0 per loro finanziariamente pi\u00f9 rilevanti in termini di fattori Ambientali, Sociali e di Governance (ESG). La priorit\u00e0 numero uno saranno le imprese pi\u00f9 inquinanti e chi le finanzia, con l\u2019obiettivo di spingere al cambiamento chi ancora \u00e8 sulla cattiva strada in materia di clima. Un altro programma, invece, punter\u00e0 al rapido miglioramento delle aziende in netto ritardo sul fronte della decarbonizzazione. Due ulteriori progetti di engagement saranno dedicati ai diritti dei lavoratori, penalizzati dalle chiusure forzate durante la pandemia, e alle violazioni dei diritti umani in aree di conflitto e ad alto rischio. Un quinto tema si occuper\u00e0 dei problemi etici all\u2019interno del mondo dei videogiochi. Finanziare la transizione \u201cMolte banche continuano a prestare denaro a societ\u00e0 altamente inquinanti, senza esigere garanzie sulla riduzione delle emissioni di carbonio dei loro modelli di business,\u201d afferma Carola van Lamoen, Head of Active Ownership di Robeco. \u201cCos\u00ec facendo, non rispettano gli impegni assunti con l\u2019Accordo di Parigi in termini di finanziamenti. Secondo noi si tratta di una questione sia di governance sia di ambiente, visto che riguarda il rapporto tra cambiamenti climatici, da un lato, e allocazione dei fondi e gestione del rischio in senso lato, dall\u2019altro.\u201d  Sulla scia di questo invito alla decarbonizzazione, il 4 dicembre 2020 Robeco si \u00e8 posta l\u2019ambizioso obiettivo di azzerare le emissioni nette di gas serra nelle totalit\u00e0 delle masse in gestione entro il 2050. In precedenza, erano gi\u00e0 stati esclusi gli utilizzatori e i produttori di combustibili fossili da tutti i portafogli soggetti a determinate soglie. Accelerare l\u2019impegno sul cambiamento climatico L\u2019altra via da percorrere \u00e8 quella di rivolgersi direttamente ai maggiori produttori di CO2. Visti gli impegni assunti per le emissioni zero, Robeco svilupper\u00e0 un programma di engagement riservato a tutte le societ\u00e0 la cui transizione ancora procede a rilento. Dopo tre anni di dialogo, le realt\u00e0 che non rispettano gli obiettivi prefissati per la transizione rischiano l\u2019esclusione dai portafogli.  \u201cVogliamo intensificare il nostro impegno a favore della transizione climatica, concentrandoci sugli \u2018ultimi della classe\u2019, ovvero le societ\u00e0 che procedono pi\u00f9 a rilento. Si tratta di aziende a cui non basta una spintarella ma che, per passare a modelli di business a bassa emissione di carbonio, dovranno cambiare radicalmente,\u201d spiega Peter van der Werf, Senior Engagement Specialist di Robeco. \u201cQuesto perch\u00e9 ancora operano in un panorama energetico basato sui combustibili fossili, mentre dovrebbero fare \u2013 o almeno progettare \u2013 investimenti concreti orientati alla transizione.\u201d Diritti dei lavoratori nel mondo post Covid-19 Dopo il peggioramento di condizioni lavorative gi\u00e0 problematiche nei settori costretti alla chiusura dalla pandemia da Covid-19, a dominare la scena sono stati anche i diritti dei lavoratori. Per il 2021, l\u2019engagement di Robeco si concentrer\u00e0 sui rischi legati alle pratiche di lavoro nei settori del retail, della consegna di cibo a domicilio e dell\u2019ospitalit\u00e0. I dipendenti dei negozi rimasti aperti durante il lockdown sono stati esposti a un maggior rischio di contagio, a fronte di salari bassi, turni prolungati e condizioni di lavoro precarie. Se la consegna di cibo a domicilio \u00e8 stata la salvezza di molti, gli operatori di questo settore \u2013 chiamato anche \u201cgig economy\u201d \u2013 spesso non hanno alcun contratto, non partecipano alle negoziazioni collettive e non godono di piani pensionistici o altre forme di tutela sociale. In aggiunta, le misure di contenimento hanno fortemente penalizzato chi lavora nel settore dell\u2019ospitalit\u00e0 e, con la chiusura forzata di alberghi e ristoranti, molti si sono ritrovati disoccupati e senza prospettive. \u201cIl modo in cui le aziende trattano i propri dipendenti \u00e8 indicativo della loro capacit\u00e0 di reagire a ulteriori shock. Garantire livelli adeguati di soddisfazione del personale e favorire standard lavorativi appropriati \u00e8 fondamentale per godere di un certo vantaggio competitivo non appena l\u2019hotellerie e altri settori colpiti dal Covid-19 ricominceranno ad operare normalmente,\u201d sostiene van Lamoen, che prosegue, \u201cla redditivit\u00e0 di lungo termine delle societ\u00e0 in cui investiamo \u00e8 strettamente legata al benessere dei loro stakeholder, compresi i dipendenti, i fornitori e le comunit\u00e0 in cui operano. Le aziende che mostrano una buona gestione del capitale umano spesso registrano un minor ricambio del personale e una maggiore produttivit\u00e0\u201d. Sempre in questo ambito c\u2019\u00e8 la questione pi\u00f9 generale del mancato rispetto dei diritti umani, soprattutto lungo le catene di fornitura in zone di conflitto dove le tutele sono minime. Questo tema di engagement si concentra sulla due diligence che le societ\u00e0 tecnologiche, di abbigliamento e automobilistiche dei mercati sviluppati devono eseguire quando operano in contesti ad alto rischio.  \u201cAttraverso la promozione di migliori standard umanitari, speriamo di ridurre il rischio che le aziende vengano coinvolte o esasperino eventuali violazioni dei diritti umani che spesso si verificano pi\u00f9 a livello di supply chain che non di attivit\u00e0 aziendali, per esempio durante le estrazioni minerarie in zone di conflitto.\u201d spiega van der Werf. \u201cIl rispetto dei diritti umani \u00e8 strettamente legato alla resilienza delle catene di fornitura e a contesti operativi stabili. In parallelo, gli investitori sono sempre pi\u00f9 consapevoli e attenti al rischio operativo, finanziario, legale e di perdita di credibilit\u00e0 che le societ\u00e0 del portafoglio potrebbero correre non gestendo adeguatamente la questione dei diritti umani\u201d. I risvolti negativi dei videogiochi Infine, il team si occuper\u00e0 dell\u2019industria dei videogiochi che, durante il lockdown, ha saputo intrattenere un numero sempre maggiore di appassionati. I problemi spaziano dalla violenza gratuita alla rappresentazione stereotipata delle minoranze, passando dall\u2019abuso di Internet da parte dei pi\u00f9 giovani.  Per non parlare della questione legata all\u2019eccessivo ricorso agli straordinari da parte degli sviluppatori, talvolta costretti a lavorare ininterrottamente e in orari disagevoli. Ai management delle societ\u00e0 del settore gaming verr\u00e0 richiesto di riflettere sulle aspettative sui prodotti, per esempio in termini di iper-specificazione, sul loro approccio al design e sulla carenza di personale."}