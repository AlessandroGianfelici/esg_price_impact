{"date": "20210218", "category": "Mappa Risparmio gestito Assogestioni", "title": "Assogestioni, nel 2020 triplicati i risparmi gestiti in modo sostenibile", "text": "Il 2020 ha visto un vero e proprio boom dei fondi sostenibili in Italia. Il totale degli asset che seguono strategie ESG \u00e8 quasi triplicato, passando dai 28,6 miliardi di fine 2019 agli 80,8 miliardi del dicembre 2020. Un incremento guidato dalle scelte degli investitori che hanno fatto affluire a questa categoria di fondi un maggior flusso di denaro. Nei passati 12 mesi la raccolta ha toccato i 24,3 miliardi contro gli 8,4 miliardi dell\u2019anno precedente e ha superato di gran lunga quella complessiva dei fondi comuni che nel 2020 si \u00e8 attestata a 14,6 miliardi. La fotografia del settore dei fondi sostenibili e responsabili che emerge dalla Mappa del Risparmio Gestito di Assogestioni relativa al quarto trimestre 2020 mostra un mercato in trasformazione, che si sta sempre pi\u00f9 ampliando e affermando. Rispetto al 2019 si \u00e8 notevolmente allargato il numero di societ\u00e0 prese in considerazione salite a 40, contro le 29 del dicembre precedente, e include un numero nettamente superiore di fondi, passati da 221 a 516. L\u2019esplosione delle cifre che riguardano le gestioni sostenibili evidenzia senza dubbio la rivoluzione in atto nell\u2019industria dell\u2019asset management, ma il percorso \u00e8 appena iniziato. Basti pensare che la quota di asset ESG sul totale \u00e8 pari a solo il 3,5% (1) del totale delle masse, che nel 2020 hanno toccato la cifra record di 2.421 miliardi. Il gruppo Intesa Sanpaolo si conferma leader incontrastato per quanto riguarda i fondi ESG in Italia: nel 2020 circa un euro su tre gestito secondo criteri sostenibili fa capo a prodotti del gruppo guidato da Carlo Messina. Gli asset hanno toccato i 24,5 miliardi, pressoch\u00e9 triplicati rispetto agli 8,4 miliardi del 2019. Vero motore della crescita sono state le sottoscrizioni, che hanno raggiunto la cifra impressionante di 9 miliardi: superiore a tutto il patrimonio ESG del 2019. Ha contribuito all\u2019incremento anche l\u2019acquisizione di Ubi che, con Pramerica, ha portato in dote 6,1 miliardi di masse ESG. E\u2019 aumentato inoltre il numero dei fondi con etichetta ESG, passati da 39 a 72, di cui 15 Pramerica. Nonostante l\u2019exploit, la quota di fondi sostenibili sul totale delle masse gestite, pari al 4,78% del totale, lascia intravedere spazio per un\u2019ulteriore espansione. La seconda posizione \u00e8 stata conquistata dal colosso francese Amundi che ha quasi triplicato gli asset da 4,3 miliardi a 11,4 miliardi a fine 2020 (pari al 5,7% delle masse in Italia), registrando una solida raccolta pari a 1,2 miliardi. Anche il numero dei fondi \u00e8 aumentato dai 26 del 2019 agli 87 del 2020. \u201cGi\u00e0 tre anni fa abbiamo avviato un piano per integrare entro il 2021 l\u2019analisi ESG alla totalit\u00e0 delle gestioni attive. Un processo che ci permetter\u00e0 di arrivare preparati all\u2019introduzione della direttiva SFDR e che ci ha portato a rivedere la catalogazione della nostra offerta. Quelli che definiamo fondi ESG\u201d spiega Paolo Proli, Head of Retail Division\u00a0di Amundi\u00a0SGR, \u201crientrano negli articoli 8 e 9 della direttiva. Abbiamo un modello di analisi proprietaria ESG che applichiamo alla costruzione dei portafogli ed \u00e8 inserita in tutti i nuovi fondi del 2020. Abbiamo poi lanciato alcuni fondi tematici ad impatto, per i quali dopo il l\u2019esperienza del Covid-19 c\u2019\u00e8 ancora maggiore interesse da parte degli investitori. Per il 2021 la tendenza \u00e8 ancora di interesse da parte dei risparmiatori e di crescita. La tendenza ci lascia presupporre di poter raggiungere una raccolta di 2/3 miliardi, in linea con i flussi evidenziati nel quarto trimestre 2020, pari a 846 milioni\u201d. Chiude il podio in terza posizione Pictet asset management, al suo debutto nella classifica dato che lo scorso anno, come altre societ\u00e0 di gestione, non aveva comunicato i dati relativi ai fondi ESG. Gli asset sostenibili della societ\u00e0 di gestione svizzera hanno toccato i 6,6 miliardi di euro, grazie anche a nuove sottoscrizioni per 1,7 miliardi, e rappresentano il 17% dell\u2019intero patrimonio gestito in Italia dal gruppo ginevrino. \u201cLa nostra offerta si basa su una gamma di prodotti chiari e ben definiti, con un approccio di gestione comprensibile dagli investitori. I 12 fondi catalogati come ESG hanno tutti le caratteristiche o di impatto positivo (articolo 9) o di best in class (articolo 8) previsti dalla nuova Direttiva SFDR. Inoltre\u201d osserva Daniele Cammilli, Head of marketing e client servicing di Pictet AM \u201calcuni fondi si sono messi in luce per la performance. Il 2021 \u00e8 partito con un\u2019ottima intonazione, anche se non sar\u00e0 facile replicare un anno record come il 2020\u201d. La classifica vede poi il colosso dell\u2019asset management BlackRock con 5,6 miliardi di asset, tallonato da Etica sgr, la societ\u00e0 di gestione antesignana in Italia nel campo degli investimenti sostenibili, con un patrimonio di 5,3 miliardi totalmente in fondi ESG. Sempre sopra quota 5 miliardi di asset ESG si trova il gruppo francese BPN Paribas che, con flussi positivi per 1,3 miliardi, tocca i 5,2 miliardi di patrimonio, che rappresenta oltre il 17% di tutte le masse gestite. \u201cAnche il 2020 \u2013 come gi\u00e0 i precedenti \u2013 \u00e8 stato un anno importante per noi sul fronte degli investimenti sostenibili. Da segnalare\u201d osserva Marco Barbaro, Country Head di BNP Paribas, \u201cche l\u2019anno scorso \u00e8 stata completata l\u2019integrazione ESG su tutti i nostri processi di investimento. I dati riportati nelle statistiche Assogestioni, per\u00f2, riguardano solo un sottoinsieme della gamma, che noi definiamo \u201cSustainable Plus\u201d, la quale include strategie \u201cESG potenziate\u201d (fondi multifattoriali, best-in-class, etc.) e fondi tematici, i quali investono in aziende che offrono prodotti e servizi volti a fornire soluzioni alle grandi sfide ambientali e sociali. Proprio questi ultimi hanno incontrato un favore particolare presso la nostra clientela, grazie anche a performance in alcuni casi davvero notevoli.\u201d Seguono Ubs AM che si \u00e8 distinta per i due miliardi di raccolta netta che portano gli asset ESG a 3,4 miliardi (18% del totale) e Schorders che, nonostante la buona posizione con asset per 3,2 miliardi (12,6% del totale) archivia il 2020 con deflussi per 153 milioni. Chiudono la top ten due societ\u00e0 di asset management tricolori Credem che presenta un patrimonio gestito in modo sostenibile per 1,4 miliardi (8,1% del totale) e una raccolta di 596 milioni) seguito da Banca Mediolanum con masse gestite ESG per 1,3 miliardi (pari al 2,3% del totale) e flussi netti per 463 milioni. Il quadro evidenziato dalla Mappa di Assogestioni al dicembre 2020 mostra, tuttavia, un panorama ancora acerbo per molte societ\u00e0 di gestione della Penisola. Con alcuni colossi quali Generali, primo gestore in Italia con un patrimonio di 523 miliardi, restare nelle retrovie della classifica per sostenibilit\u00e0 con 337 milioni, quasi tutti attribuiti a Lux IM di Banca Generali e a Generali investment sicav. Ma anche per Anima, quarto gruppo italiano di asset management, la quota di fondi green \u00e8 inferiore all\u20191%, cos\u00ec come per Poste Italiane, mentre Mediobanca (1,9%) e Azimut (1,58%) lo superano di poco. Si distinguono invece Ersel con una quota di fondi sostenibili pari al 9,4% e Kairos con il 7,6%."}