{"date": "20210211", "category": "Transizione Ecologica", "title": "Nel nuovo governo Draghi ci sar\u00e0 il ministero della Transizione Ecologica", "text": "\u201cLa buona notizia su cui abbiamo insistito tutti \u00e8 che ci sar\u00e0 il ministero della Transizione ecologicadove le competenze saranno concentrate\u201d.\u00a0Donatella Bianchi, presidente del Wwf, lo dice al termine delle consultazioni con il presidente del Consiglio incaricato Mario Draghi,\u00a0che oggi a Montecitorio ha ricevuto il WWF Italia insieme a Greenpeace Italia e Legambiente.\u00a0 Per rendere l\u2019Italia pi\u00f9 competitiva e sostenibile e per accelerare la transizione ecologica, \u201cserve spendere bene le risorse stanziate dall\u2019Europa e individuare al meglio i progetti su cui lavorare, ma \u00e8 importante anche aprire a una nuova stagione di riforme trasversali, partecipazione dei cittadini e condivisione territoriale\u201d. Affermano le tre associazioni ambientaliste dopo l\u2019incontro con Draghi.  \u201cIn primis servono una visione coraggiosa e obiettivi coerenti, con pi\u00f9 semplificazioni sull\u2019economia verde, coniugate con controlli pubblici pi\u00f9 efficaci, un\u2019organizzazione burocratica competente, aggiornata professionalmente e all\u2019altezza della sfida, un maggiore coinvolgimento dei cittadini anche con una nuova legge sul dibattito pubblico che riguardi tutte le opere per la transizione green. Si tratta di riforme necessarie per garantire qualit\u00e0 dei progetti, velocit\u00e0 della spesa e certezza del rispetto delle regole e che urge al pi\u00f9 presto mettere in campo\u201d spiegano le tre associazioni ambientaliste. Durante le consultazioni- a cui hanno partecipato per Greenpeace Italia il presidente Ivan Novelli e il direttore esecutivo Giuseppe Onufrio, per Legambiente il presidente nazionale Stefano Ciafani e il direttore generale Giorgio Zampetti, per il Wwf Italia la presidente Donatella Bianchi e il vicepresidente Dante Caserta \u2013 sono stati approfonditi alcuni temi specifici, dallo sviluppo delle rinnovabili all\u2019economia circolare, dalla mobilit\u00e0 sostenibile all\u2019innovazione industriale, dall\u2019agroecologia alle aree protette.\u00a0"}