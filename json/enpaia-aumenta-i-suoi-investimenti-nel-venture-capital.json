{"date": "20210322", "category": "Enpaia", "title": "Enpaia aumenta i suoi investimenti nel venture capital", "text": "\u201cLa Fondazione Enpaia, l\u2019ente di previdenza degli addetti e gli impiegati nell\u2019agricoltura, ha effettuato un secondo round di investimenti nel venture capital, per complessivi 15 milioni di euro, in LVenture, Eureka e Avm Gestioni Cysero-Kilometro Rosso. Enpaia aveva gi\u00e0 investito in Vertis e Mito Progress Tech\u201c, \u00e8 quanto emerge dalla dichiarazione del Presidente della Fondazione Giorgio Piazza. \u201cCon questi ulteriori investimenti\u201d aggiunge il presidente \u201cperfezioniamo la percentuale che abbiamo deciso di dedicare al venture capital, che \u00e8 ricompresa nell\u2019asset class Fia. Abbiamo previsto cinque iniziative, allo scopo di effettuare la massima diversificazione in settori chiave del venture, come i materiali avanzati, la robotica, la cybersecurity, il digitale e in generale nelle attivit\u00e0 che hanno come vocazione il trasferimento tecnologico nelle attivit\u00e0 produttive\u201d. Piazza va avanti e spiega i motivi di questa conferma sul venture capital, dichiarando: \u201cI motivi che ci hanno spinti verso questo tipo di investimenti sono molteplici. \u00c8 convinzione consolidata che l\u2019agritech abbia il potenziale per aumentare i livelli di produttivit\u00e0 e che, quindi, permetter\u00e0 di aiutare il soddisfacimento dell\u2019offerta alimentare rimanendo competitivi sul mercato. La popolazione globale raggiunger\u00e0 quasi 9 miliardi di individui nei prossimi decenni, con un conseguente aumento della domanda alimentare. E la tecnologia potr\u00e0 aiutare l\u2019intero settore agroalimentare\u201d. Il Presidente di Enpaia prosegue: \u201cLa pandemia, poi, ha fatto prendere coscienza della centralit\u00e0 degli investimenti in tecnologia, di cui il nostro Paese ha forte bisogno, anche in agricoltura. Gli oltre 190 miliardi disponibili per l\u2019Italia con il Recovery Plan contribuiranno a mettere in moto un circolo virtuoso del quale beneficeranno tutti i settori chiave delle nostre eccellenze produttive\u201d. \u201cPer questi motivi\u201d conclude Piazza \u201cEnpaia si \u00e8 affidata a iniziative dove i compagni di viaggio presenti nella compagine degli investitori sono Cdp Venture, una squadra di professionisti affermati specializzata nel venture capital, oltre a noti imprenditori e manager italiani di grande esperienza. Gli investimenti in venture capital e nei Fia contribuiranno a sostenere il livello di rendimento delle nostre gestioni, tenuto conto degli interessanti ritorni attesi che ci prospettano\u201d."}