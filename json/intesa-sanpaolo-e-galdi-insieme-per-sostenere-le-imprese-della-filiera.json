{"date": "20201110", "category": "Fornitori", "title": "Intesa Sanpaolo e Galdi insieme per sostenere le imprese della filiera", "text": "Intesa Sanpaolo\u00a0e\u00a0Galdi,\u00a0azienda che opera nella progettazione e nello sviluppo di linee complete di riempimento e confezionamento di prodotti alimentari, hanno sottoscritto, nell\u2019ambito del rinnovato Programma Filiere, un accordo di collaborazione per l\u2019accesso al credito delle aziende che forniscono beni e servizi a Galdi. Intesa Sanpaolo, per supportare le imprese di ogni settore e dimensione, ha rinnovato il proprio Programma Filiere con un progetto dedicato a valorizzare le intere filiere produttive, destinando un\u00a0plafond di 10 miliardi di euro di nuovo credito. Il progetto nasce dalla comune volont\u00e0 di sostenere le piccole e medie imprese del territorio legate alla filiera in un momento di difficolt\u00e0 generato dall\u2019emergenza Covid-19, mettendo a loro disposizione le migliori soluzioni per la ripartenza. Grazie all\u2019accordo, anche attraverso lo scambio reciproco di informazioni industriali e settoriali, vengono facilitati l\u2019accesso al credito delle piccole e medie imprese e riconosciuti vantaggi economici, facendo leva sulle competenze settoriali di Galdi. Renzo Simonato, Direttore Regionale Veneto, Friuli Venezia Giulia e Trentino Alto Adige di Intesa Sanpaolo, dichiara: \u201cLe filiere produttive sono un propulsore indispensabile per il sistema economico e produttivo dei territori, garantiscono lo sviluppo sostenibile, inclusivo e d\u2019eccellenza favorendo occupazione e investimenti.\u00a0In un contesto di difficolt\u00e0 come quello attuale, il rapporto strategico tra i leader della filiera ed i propri fornitori pu\u00f2 diventare infatti uno straordinario moltiplicatore e facilitatore per l\u2019accesso al credito da parte delle imprese minori, facendo leva su forza e solidit\u00e0 dei leader. In Veneto ad oggi abbiamo contratti con circa 90 filiere, per un totale di oltre 900 fornitori e un giro d\u2019affari complessivo di 7 miliardi di euro\u201d."}