{"date": "20201130", "category": "Finanziamenti agevolati fino a 50 mila euro", "title": "Unicredit sostiene l\u2019imprenditoria femminile", "text": "Unicredit ha deciso di sostenere l\u2019imprenditoria femminile e le imprese profit e Non Profit a supporto delle donne e della famiglia. Le difficolt\u00e0 innescate dall\u2019emergenza sanitaria hanno colpito maggiormente il mondo dell\u2019impresa femminile pi\u00f9 sensibile al ciclo economico di quello maschile, il 21% delle imprese femminili ritiene di essere pi\u00f9 esposto all\u2019andamento negativo dell\u2019economia contro il 18% delle imprese maschili. Dopo il ristagno dell\u2019inizio del 2020, anche gli occupati hanno registrato un netto calo che ha riguardato soprattutto la componente femminile. Le principali cause sembrano essere una maggiore vulnerabilit\u00e0 delle donne nel mercato del lavoro, una maggiore occupazione nei settori pi\u00f9 colpiti dalla pandemia e, infine, un maggior aggravio nella gestione famigliare. Roberta Marracino, Responsabile della Group ESG Strategy & Impact Banking di UniCredit, ha dichiarato:\u00a0\u201cIn un contesto di generale emergenza che ha colpito i pi\u00f9 svariati settori, stiamo assistendo a un trend negativo in particolare sull\u2019occupazione e sull\u2019imprenditorialit\u00e0 femminile. Per questo, vogliamo essere parte della soluzione, supportando le imprese femminili e tutte le imprese che offrono servizi alle famiglie. Perch\u00e9 una societ\u00e0 pi\u00f9 equa e inclusiva, che d\u00e0 valore alle competenze e alla professionalit\u00e0 delle donne, pu\u00f2 generare maggiore crescita e benessere per tutti\u201d. A fronte di questo contesto, UniCredit mette in campo due interventi concreti. Per le donne imprenditrici\u00a0che vogliono avviare una nuova impresa o che vogliono farla crescere. A loro sono offerti finanziamenti inclusivi e scontati, come il microcredito fino a 50 mila euro, il supporto di una rete di partner sociali e l\u2019accesso a strumenti digitali utili per l\u2019avvio dell\u2019attivit\u00e0 e la pianificazione finanziaria. Infine, viene messo a loro disposizione un accompagnamento di competenze grazie a UniGens, l\u2019associazione di dipendenti ed ex dipendenti UniCredit, per dare solidit\u00e0 alla crescita delle loro imprese Per le aziende Profit e Non Profit\u00a0che forniscono servizi assistenziali, sanitari ed educativi, in grado di generare un impatto sociale concreto e misurabile. Sono inoltre inclusi quei progetti e quelle iniziative aziendali che promuovono servizi di welfare per i propri dipendenti e le loro famiglie. A loro sono offerti finanziamenti a impatto sociale per oltre 50 mila euro a condizioni vantaggiose. Al raggiungimento degli obiettivi sociali, la proposta si completa con il riconoscimento di una donazione fino a 20 mila euro, un programma di formazione, la condivisione di un network per diffondere le esperienze e, infine, visibilit\u00e0 esterna."}