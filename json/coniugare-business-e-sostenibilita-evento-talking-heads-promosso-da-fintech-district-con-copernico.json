{"date": "20210312", "category": "Evento online", "title": "\u201cConiugare business e sostenibilit\u00e0\u201d, evento Talking Heads promosso da Fintech District con Copernico", "text": "Come coniugare business e sostenibilit\u00e0? E\u2019 il tema dell\u2019appuntamento del 18 marzo della rassegna Talking Heads, format promosso da Fintech District \u2013 la community di riferimento per il fintech in Italia \u2013 in collaborazione con Copernico, rete di luoghi di lavoro, uffici flessibili, coworking e servizi per la crescita e lo smart working. I Talking Heads sono eventi periodici \u2013 aperti a tutti e gratuiti \u2013 in cui speaker d\u2019eccezione, esperti o anche semplici appassionati, si confrontano su tematiche legate al fintech e all\u2019innovazione. Nel prossimo incontro, organizzato in occasione della Digital Week e per il momento ancora virtuale, il confronto verter\u00e0 sui trend della sostenibilit\u00e0 nel 2021, sul perch\u00e9 le banche si stanno aprendo al tema, sulla green economy e sui fondi ESG. Le realt\u00e0 ospiti dell\u2019evento saranno Flowe, il conto di pagamento lanciato a giugno 2020 da Banca Mediolanum che, attraverso diverse iniziative, permette di contribuire a prendersi cura del Pianeta, essendo societ\u00e0 Benefit e B Corp; Lifegate, societ\u00e0 Benefit impegnata da oltre vent\u2019anni per un futuro sostenibile, attraverso un network di informazione, servizi per le persone, ong e istituzioni, progetti ambientali e consulenza per le aziende; Euclidea, azienda italiana di gestioni patrimoniali che usa criteri ESG per investire in societ\u00e0 impegnate nella costruzione di un futuro migliore; Doconomy, realt\u00e0 svedese che propone soluzioni tecnologiche volte a migliorare l\u2019impatto ambientale, che offre un servizio per monitorare e misurare l\u2019impatto di CO2 delle azioni del singolo individuo attraverso l\u2019analisi delle transazioni di pagamento.L\u2019evento sar\u00e0 in lingua inglese e comincer\u00e0 alle ore 17, per partecipare \u00e8 necessario iscriversi online."}