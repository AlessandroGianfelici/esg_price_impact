{"date": "20210422", "category": "AIPB", "title": "L\u2019impegno di Istituzioni e Autorit\u00e0 di Vigilanza verso un futuro pi\u00f9 green coinvolgendo il risparmio Private", "text": "Un tavolo di confronto virtuale \u00e8 quello a cui hanno partecipato i rappresentanti di Mef, Banca d\u2019Italia, Consob e Ivass e organizzato da AIPB, l\u2019associazione del Private Banking, per discutere del ruolo delle maggiori Istituzioni e Autorit\u00e0 finanziarie italiane nel favorire un contesto regolamentare che supporti la crescita dell\u2019economia nella direzione della sostenibilit\u00e0, attraendo anche i capitali dei clienti private. \u201cIn qualit\u00e0 di paese sede del G20, l\u2019Italia e il Mef si stanno muovendo su due fronti molto importanti e che possono rappresentare un vero game-changer per raggiungere una diffusa integrazione della sostenibilit\u00e0; i data gaps legati alle informazioni ESG e il tema della disclosure,\u201d ha dichiarato Luca Ferrais, Senior Advisor del Ministero delle Finanze, \u201cun passaggio fondamentale \u00e8 arrivare a degli standard di rendicontazione al pubblico il pi\u00f9 comparabili, verificabili e affidabili possibile\u201d. Allo stesso modo, l\u2019educazione finanziaria, gli strumenti per trasferire risorse all\u2019economia reale nel panorama regolamentare italiano ed europeo e l\u2019impatto delle recenti novit\u00e0 normative sull\u2019industria del risparmio sono stati al centro dell\u2019incontro promosso dall\u2019AIPB e a cui hanno partecipato oltre a Ferraris, Michele Carofiglio, Vice Capo del Servizio Vigilanza sul comportamento degli intermediari della Banca d\u2019Italia, Federico Picco, Staff Commissario Di Noia di Consob, Elena Bellizzi, Titolare del Servizio di vigilanza sulla condotta di mercato di IVASS e Antonella Massari, Segretario Generale di AIPB. In una fase di evoluzione normativa per quanto riguarda Risparmio e Sostenibilit\u00e0 appare evidente il rilevante ruolo del Mef, visto che l\u2019aspetto regolamentare \u00e8 parte integrante delle aree di competenza del Dipartimento del Tesoro, che, come sottolineato nell\u2019incontro, collabora nella definizione della proposta legislativa, elabora la normativa necessaria per dare attuazione a direttive e regolamenti. Come avvenuto anche per l\u2019integrazione delle nuove normative a livello europeo in fatto di sostenibilit\u00e0 e maggiore disclosure come tassonomia, NFRD (Non-financial Reporting Directive) ed SFDR (Sustainable Finance Disclosure Regulation).  \u201cA livello nazionale, invece, il Mef ha introdotto un policy framework per superare gli attuali ostacoli che impediscono il corretto flusso di risorse verso investimenti sostenibili dovendosi per\u00f2 scontrare con la scarsa propensione agli investimenti dei cittadini italiani (solo il 36% della popolazione italiana partecipa ai mercati finanziari) e con un peggioramento sistemico dei parametri microeconomici come l\u2019aumento dell\u2019indebitamento, la contrazione della ricchezza netta e dall\u2019altro lato l\u2019incremento dei risparmi per finalit\u00e0 precauzionale dovuto alla pandemia\u201d ha aggiunto Ferraris.  Tra le novit\u00e0 del Mef che hanno attirato i risparmiatori italiani nel 2021 c\u2019\u00e8 da registrare il grande successo del primo BTP Green italiano, uno strumento che ha avuto il duplice beneficio per il mercato, per un maggiore rendimento rispetto ad investimenti comparabili, e per l\u2019emittente Sovrano per i maggiori capitali spendibili nella transizione verde del paese.  \u201cIl percorso verso economie pi\u00f9 sostenibili passa anche per il forum G20 che presenta una ricca agenda green e servir\u00e0 per rafforzare la collaborazione tra gli Stati in virt\u00f9 delle sfide relative alle sfere socio-ambientali\u201d conclude il rappresentante del Mef. "}