{"date": "20210517", "category": "Tutela dei mari", "title": "Fineco sostiene LifeGate per la raccolta dei rifiuti plastici nelle acque italiane", "text": "Fineco contribuir\u00e0\u00a0all\u2019eliminazione della plastica dispersa in mare, aderendo al progetto\u00a0LifeGate PlasticLess promosso da\u00a0LifeGate. Grazie all\u2019impegno di Fineco verranno sponsorizzati sei dispositivi per la raccolta di rifiuti galleggianti nelle acque di porti e circoli nautici italiani. La raccolta viene effettuata con i dispositivi Seabin, cestini galleggianti sulla superficie dell\u2019acqua che catturano ognuno circa 1,5 kg di detriti al giorno, cio\u00e8 oltre 500 Kg di rifiuti all\u2019anno, comprese microplastiche e microfibre. Fineco finanzier\u00e0 l\u2019installazione di sei dispositivi Seabin con l\u2019obiettivo ambizioso di raccogliere tre tonnellate di rifiuti plastici in un anno, l\u2019equivalente in peso di circa 200mila bottigliette. Dal mese di luglio 2021 ci saranno\u00a03 nuovi dispositivi\u00a0a\u00a0Alghero\u00a0(Sassari),\u00a0Portoferraio\u00a0(Livorno) e\u00a0Punta Ala\u00a0(Grosseto) e\u00a03 dispositivi gi\u00e0 posizionati\u00a0nei porti di\u00a0La Spezia,\u00a0Polignano a mare(Bari),\u00a0Riva del Garda\u00a0(Trento). Il progetto promuove un modello di economia e di consumo circolare in grado di ridurre la quantit\u00e0 di rifiuti e dare loro nuova vita attraverso il riciclo. L\u2019inquinamento\u00a0dovuto alla presenza di plastica nei mari \u00e8 un\u2019emergenza sempre pi\u00f9 grave:\u00a0nel mar Mediterraneo ogni giorno vengono riversate 731 tonnellate di rifiuti plastici, di cui 90 in acque italiane. Le cause sono di diversa natura, dalla cattiva gestione dei rifiuti, alle attivit\u00e0 produttive portuali, fino al comportamento irresponsabile e non curante dei singoli."}