{"date": "20210310", "category": "Digitalizzazione", "title": "La Commissione europea pubblica i target della transizione digitale al 2030", "text": "La Commissione europea ha presentato la visione, gli obiettivi e le modalit\u00e0 per conseguire la trasformazione digitale dell\u2019Europa entro il 2030, che sar\u00e0 fondamentale anche ai fini della transizione verso un\u2019economia a impatto climatico zero, circolare e resiliente. L\u2019ambizione dell\u2019UE \u00e8 conseguire la sovranit\u00e0 digitale in un mondo aperto e interconnesso e perseguire politiche per il digitale che conferiscano ai cittadini e alle imprese l\u2019autonomia e la responsabilit\u00e0 necessarie per conseguire un futuro digitale antropocentrico, sostenibile e pi\u00f9 prospero. A tal fine \u00e8 necessario porre rimedio alle vulnerabilit\u00e0 e alle dipendenze, come pure accelerare gli investimenti. La bussola per il digitale dell\u2019Europa Per tradurre le ambizioni digitali dell\u2019UE per il 2030 in termini concreti, la Commissione propone una bussola per il digitale concepita attorno a quattro punti cardinali: La bussola definisce una solida struttura di governance comune con gli Stati membri, basata su un sistema di monitoraggio con relazioni annuali che prevedono un sistema a \u201csemafori\u201d. Gli obiettivi saranno sanciti da un programma strategico da concordare con il Parlamento europeo e il Consiglio. Al fine di colmare in modo pi\u00f9 efficace le lacune nelle capacit\u00e0 critiche dell\u2019UE la Commissione agevoler\u00e0 il varo rapido di progetti multinazionali. La Commissione ha gi\u00e0 proposto l\u2019istituzione di un nuovo Consiglio UE-USA per il commercio e la tecnologia. La comunicazione pubblicata oggi mette in risalto l\u2019importanza di investire nel miglioramento della connettivit\u00e0 con i partner esterni dell\u2019UE, ad esempio attraverso la creazione di un fondo per la connettivit\u00e0 digitale."}