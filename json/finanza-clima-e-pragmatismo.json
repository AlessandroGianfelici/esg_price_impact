{"date": "20210126", "category": "L'opinione di Coline Pavot, Head of ESG SRI Research, La Financi\u00e8re de l\u2019Echiquier (LFDE)", "title": "Finanza, clima e pragmatismo", "text": "Dato che il 2020 \u00e8 stato registrato come uno dei tre anni pi\u00f9 caldi della storia, la questione climatica \u00e8 stata, inevitabilmente, al centro di tutti gli annunci degli ultimi mesi: dalle elezioni americane ai piani di stimolo europei, agli impegni di carbon neutrality sottoscritti da parte delle principali compagnie petrolifere. L\u2019obiettivo \u00e8 comune: coinvolgere la societ\u00e0, a livello complessivo, per permetterci di vivere, entro il 2050, in un mondo in cui l\u2019aumento della temperatura resti sotto i 2\u00b0C.  Di fronte a questa sfida colossale, la finanza ha un ruolo importante da svolgere nell\u2019orientare, con pragmatismo, i capitali verso le aziende che plasmeranno il mondo di domani. Finanziare chi fornisce soluzioni Per raggiungere gli obiettivi dell\u2019accordo di Parigi sul clima viene naturale pensare di finanziare le aziende che forniscono\u00a0delle soluzioni alle sfide ambientali\u00a0con impatti diretti \u2013 come Neoen, produttore francese di energie rinnovabili \u2013 o indiretti, come Dassault Systemes, il cui software permette di progettare veicoli ed edifici pi\u00f9 efficienti. \u00c8 questo il fulcro dei recenti piani di ripresa post-Covid, che stanziano capitali a favore dei settori del rinnovamento energetico, dell\u2019energia verde e della mobilit\u00e0 sostenibile. Finanziare i pionieri in tutti i settori Quale posizionamento adottare, per\u00f2, di fronte ad aziende pi\u00f9 tradizionali come quelle alberghiere, tessili o bancarie?\u00a0In ognuno di questi settori vi sono aziende ambiziose e all\u2019avanguardia che hanno assunto impegni climatici stringenti\u00a0per allineare il loro business model su un mondo a 1,5\u00b0C. Spesso identificabili attraverso il loro impegno nei confronti degli Science Based Targets[1], rappresentano un esempio da seguire nel proprio settore, riuscendo a ispirare il cambiamento.\u00a0Tali aziende, per portare a termine con successo questo duplice progetto, devono essere sostenute e accompagnate da investitori impegnati, al loro fianco, nel lungo termine. Finanziare chi \u00e8 stato trascurato dalla transizione Nella corsa climatica, gli investitori tendono spesso a mettere in disparte alcune aziende, come quelle che operano nel settore dei combustibili fossili.\u00a0Dobbiamo quindi escluderle e lasciarle nelle mani di investitori forse meno attenti\u2026 o dobbiamo investire e impegnarci insieme a loro per accelerarne la transizione?\u00a0Questo \u00e8 il dilemma di ogni investitore responsabile, anche se la seconda opzione sta iniziando a dimostrarsi la pi\u00f9 efficace. Per fare un esempio, Total si \u00e8 impegnata a intensificare i propri obiettivi climatici, a seguito dei lavori di Climate Action 100+[2] e di una delibera a carattere ambientale depositata da alcuni dei suoi azionisti in occasione dell\u2019ultima assemblea generale del gruppo. Se l\u2019obiettivo consiste nell\u2019accompagnare la transizione dell\u2019economia nel suo complesso possiamo fare a meno di questi attori? Noi, di La Financi\u00e8re de l\u2019Echiquier, siamo convinti di avere un ruolo da svolgere nei confronti di queste aziende, a condizione che si assumano impegni seri e sinceri! [1] Iniziativa mondiale che riunisce enti pubblici (ONU) e privati (WWF, CDP, \u2026) intenti a guidare \u201cun\u2019azione climatica ambiziosa\u201d i cui obiettivi si fondano sulla scienza [2] Coalizione di investitori a livello globale che hanno sottoscritto impegni a collaborare con le aziende che emettono la quantit\u00e0 maggiore di gas serra al mondo onde incoraggiarle a ridurre le emissioni."}