{"date": "20210111", "category": "Raccolta netta dicembre", "title": "Fineco, a dicembre raccolta netta record a 1,6 mld", "text": "Fineco ha realizzato nel mese di dicembre una raccolta netta di 1.582,6 milioni di euro (+119% a/a), il dato pi\u00f9 alto di sempre in un singolo mese, portando la cifra complessiva da inizio anno a 9,3 miliardi (+58% a/a). A trainare i flussi netti \u00e8 stata soprattutto la componente gestita, che ritocca verso l\u2019alto il precedente massimo storico fatto segnare a novembre e si attesta a 791,1 milioni, in crescita del 63% rispetto ai 485 milioni di dicembre 2019, per un totale per tutto il 2020 di 4,3 miliardi (+31% a/a). Positive anche la componente amministrata, a 85,6 milioni, e anche la raccolta diretta a 706,0 milioni. La crescita strutturale del brokerage, sostenuta dalla rivisitazione dell\u2019offerta e ampliamento della base di clienti attivi sulla piattaforma, ha visto i ricavi stimati per il mese di dicembre salire a circa 16,5 milioni, +54% rispetto a un anno fa. Da inizio 2020 i ricavi stimati sono circa 229 milioni, +73% a/a. Nel corso del 2020 sono stati realizzati 46,8 milioni di ordini eseguiti, +85% rispetto ai 25,3 milioni del 2019. \u00a0\u201cIl dato di raccolta estremamente robusto di dicembre, il pi\u00f9 elevato nella storia di Fineco, \u00e8 ancora pi\u00f9 significativo alla luce dell\u2019accelerazione registrata dalla componente gestita negli ultimi mesi dell\u2019anno. Un\u2019evidenza\u201d ha commentato Alessandro Foti, Amministratore Delegato e Direttore Generale di Fineco, \u201cche conferma ancora una volta la capacit\u00e0 dei nostri consulenti di rispondere alle esigenze dei clienti, anche grazie ai nuovi prodotti realizzati da Fineco Asset Management, e che apre la strada a nuove opportunit\u00e0 per l\u2019anno che ci attende. Il 2020 si chiude infine con un risultato particolarmente positivo per il brokerage, che ha migliorato in ogni singolo mese i ricavi realizzati evidenziando l\u2019incremento della base di clienti interessata a investire sui mercati\u201d. Il Patrimonio totale di Fineco ha raggiunto i 91,7 miliardi (+13% rispetto a dicembre 2019). In particolare, le masse nel Private Banking hanno fatto segnare un nuovo record storico a 38,6 miliardi, con una crescita del 15% rispetto a 33,4 miliardi di dicembre 2019. Per quanto riguarda i Guided Products & Services, la raccolta di dicembre \u00e8 stata pari a 726 milioni (+22% rispetto a 597 milioni raccolti nel mese di dicembre 2019). Il dato porta la raccolta totale da inizio anno a 4,2 miliardi (+12% a/a). Fineco Asset Management in dicembre ha registrato \u20ac 228 milioni di raccolta retail, portando il totale da inizio anno a 2,1 miliardi (+25% da 1,7 miliardi del 2019). Al 31 dicembre 2020 FAM gestiva masse per 16,3 miliardi: 10,5 miliardi nella componente retail (+26% a/a) e 5,8 miliardi in quella istituzionale (+6% a/a)."}