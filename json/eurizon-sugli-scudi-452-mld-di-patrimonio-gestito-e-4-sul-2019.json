{"date": "20210215", "category": "Risultati 2020", "title": "Eurizon sugli scudi, 349 mld di patrimonio gestito nel 2020 e leader in Italia nell\u2019ESG", "text": "Eurizon, societ\u00e0 di asset management del Gruppo Intesa Sanpaolo specializzata nella gestione di prodotti e servizi per la clientela retail, private e istituzionale, ha approvato i risultati al 31 dicembre 2020. Il valore del patrimonio gestito ha raggiunto il livello di 349 miliardi di euro, grazie all\u2019effetto combinato di mercati e raccolta, che si \u00e8 riflesso in una crescita del 4% da fine 2019. Per quanto concerne i dati economici, l\u2019utile netto consolidato (compreso l\u2019utile di pertinenza di terzi) si \u00e8 attestato a 512,9 milioni di euro nei dodici mesi e il margine da commissioni a 835,4 milioni. La societ\u00e0 ha mantenuto elevati livelli di efficienza con un cost/income ratio del 18,1%.  La raccolta netta sui dodici mesi ha raggiunto i 5,2 miliardi di euro. Determinante il contributo dei fondi aperti con 5 miliardi, distribuiti tra obbligazionari (+3,3 miliardi), azionari (+3,2 miliardi), bilanciati (+2 miliardi) e monetari (+2 miliardi). Negativi i flussi sui fondi flessibili per 5,5 miliardi.Il trend di crescita ha registrato un\u2019accelerazione nell\u2019ultimo trimestre, con 4,5 miliardi di raccolta tra ottobre e dicembre 2020. Cresce l\u2019apprezzamento per la gamma Eurizon Next, con una raccolta di 5,4 miliardi dal lancio dello scorso 30 giugno, di cui 2,7 miliardi nell\u2019ultimo trimestre.Sul fronte estero, la societ\u00e0 cinese Penghua Fund Management (partecipata al 49%) ha superato la soglia dei cento miliardi, raggiungendo a dicembre 2020 il record di patrimonio a 102,7 miliardi di euro, in crescita del 25% da inizio anno, e una raccolta di 13 miliardi. Le masse complessive, gestite da Eurizon, hanno raggiunto cos\u00ec i 452 miliardi.Il rafforzamento della presenza in Asia si realizza anche attraverso Eurizon Capital Asia, la controllata con sede a Hong Kong: dopo il potenziamento della struttura a giugno 2020, con l\u2019ingresso di un nuovo team di professionisti, a inizio 2021 la societ\u00e0 si \u00e8 arricchita di una nuova figura senior nel ruolo di responsabile della distribuzione. Sul fronte della corporate governance, la SGR ha condotto 840 engagement con 573 societ\u00e0 emittenti, di cui 24% hanno riguardato tematiche ESG. Eurizon Capital SGR ha anche aderito a un engagement collaborativo all\u2019interno di una campagna condotta su tematiche ambientali, che ha raggiunto 1826 societ\u00e0 selezionate in diversi settori rilevanti e che operano a livello globale. Inoltre, Eurizon mantiene la leadership in Italia sugli investimenti ESG, secondo gli ultimi dati di Assogestioni, con un patrimonio di 13,6 miliardi di euro, una gamma d\u2019offerta di 51 prodotti e una raccolta di 4,57 miliardi nei primi nove mesi dell\u2019anno. In termini di riconoscimenti: il 19 novembre Eurizon \u00e8 stata premiata come miglior \u201cSociet\u00e0 europea di Asset Management dell\u2019anno, con oltre 100 miliardi di euro\u201d, ai Funds Europe Awards. Inoltre, il 27 gennaio 2021, Eurizon ha ricevuto il premio Tripla A TOP ASSET MANAGER per la societ\u00e0 con le maggiori masse gestite in Italia agli MF Investment Manager Awards 2021. Saverio Perissinotto, Amministratore Delegato di Eurizon, ha dichiarato: \u201cIl 2020 \u00e8 stato particolarmente complesso e senza precedenti, a causa della pandemia. In questo primo anno alla guida di Eurizon, non posso che esprimere soddisfazione per le capacit\u00e0 e la coesione di cui ha dato prova la squadra della Divisione Asset Management, riuscendo a raggiungere importanti risultati. A tutte le colleghe e icolleghi va il mio sentito ringraziamento per aver continuato a dimostrare passione e impegno in un contesto imprevisto e inesplorato\u201d.Ha aggiunto Perissinotto: \u201cStiamo portando avanti significative iniziative su diversi fronti, tra cui nuove soluzioni per la riqualificazione della liquidit\u00e0, in collaborazione con le altre Divisioni del Gruppo Intesa Sanpaolo, e nuovi strumenti a supporto dell\u2019economia reale conformi alla normativa sui PIR alternativi. Stiamo inoltre rafforzando \u2013 ha concluso \u2013 la collaborazione con le realt\u00e0 dell\u2019ex Gruppo UBI tramite l\u2019attivit\u00e0 di collocamento dei prodotti Eurizon, cos\u00ec come il coordinamento con la struttura di asset management di Pramerica SGR\u201d."}