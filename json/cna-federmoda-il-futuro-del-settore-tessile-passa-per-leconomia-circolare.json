{"date": "20210212", "category": "Tessile ESG", "title": "CNA Federmoda, il futuro del settore tessile passa per l\u2019economia circolare", "text": "La Commissione Europea ha recentemente avviato una valutazione di impatto per la \u201cEU Strategy for Textiles\u201d, nell\u2019ambito delle azioni per il Green Deal e per il nuovo piano di economia circolare. L\u2019obiettivo dell\u2019iniziativa \u00e8 creare un quadro unitario che crei condizioni e incentivi per rafforzare la competitivit\u00e0, la sostenibilit\u00e0 e la resilienza del settore tessile dell\u2019Unione Europea. In questa occasione, CNA Federmoda ha presentato alla Commissione Europea un documento contenente una serie di temi per rendere l\u2019ecosistema tessile adatto all\u2019economia circolare e per poter definire le sfide dello sviluppo sostenibile e della neutralit\u00e0 climatica. Tra gli obiettivi proposti da CNA Federmoda c\u2019\u00e8 quello di \u201ccostituire e predisporre una iniziativa europea in grado di rendere l\u2019ecosistema tessile idoneo all\u2019implementazione dell\u2019economia circolare\u201d, attraverso quattro pilastri: Nel documento CNA Federmoda ha inoltre ribadito che, proprio nella fase post-emergenza e alla luce dell\u2019impatto drammatico che essa ha sul sistema economico, occorre pi\u00f9 che mai affrontare la sfida della transizione green e dello sviluppo di un modello di economia circolare, attraverso politiche e misure in grado di coglierne a pieno le potenzialit\u00e0 di crescita degli investimenti e dell\u2019occupazione.  \u201cCNA \u2013 si legge nel documento \u2013 ha da sempre sostenuto la necessit\u00e0 che questa transizione possa essere una leva di crescita in grado di cogliere le caratteristiche e le esigenze settoriali, prescindendo dalla dimensione aziendale, accompagnando in questa transizione anche le imprese pi\u00f9 piccole\u201d. CNA Federmoda ha inoltre evidenziato che \u201cle filiere del tessile, della pelletteria, degli accessori, della calzatura, e della moda italiane, che compongono l\u2019ossatura strutturale del sistema produttivo dell\u2019economia nazionale e comunitaria, sono attente a creare valore non solo economico, ma anche sociale ed ambientale. Vi sono pertanto le condizioni per poter raggiungere un punto ottimale in relazione all\u2019obiettivo economia circolare e sostenibilit\u00e0 nei sistemi produttivi\u201d. CNA Federmoda ha infine sottolineato l\u2019importanza della predisposizione di un\u2019iniziativa europea in grado di fornire una linea guida ed un chiaro fondamento di legittimazione all\u2019agire settoriale da parte degli operatori. In particolare, l\u2019impegno dell\u2019Unione europea deve essere principalmente rivolto all\u2019armonizzazione per non creare gap strutturali nel settore tessile-moda/abbigliamento, lasciando alcune realt\u00e0 imprenditoriali esterne alla sfida ambientale, economica e sociale."}