{"date": "20210419", "category": "AIPB", "title": "AIPB, cinque nuovi soci fanno il loro ingresso nell\u2019associazione", "text": "AIPB, l\u2019Associazione Italiana Private Banking, che, dal 2004, riunisce i principali operatori nazionali e internazionali del Private Banking presenti in Italia e rappresenta oggi oltre 900 miliardi di asset, annuncia l\u2019ingresso di cinque nuovi soci: Algebris, Doorway, Generali Luxembourg, Octium Group e Wire Consulting. Questi nuovi importanti ingressi testimoniano in modo evidente la consapevolezza del ruolo cruciale dell\u2019attivit\u00e0 associativa in un\u2019industria, come quella del Private Banking, che oggi sta vivendo importanti evoluzioni (sia dal punto di vista di nuovi operatori sia di pi\u00f9 sofisticate esigenze dei clienti) e che pu\u00f2 e deve ricoprire un ruolo centrale nella ripartenza del Paese. Che si tratti di societ\u00e0 di investimento pi\u00f9 tradizionali o delle ultime frontiere del fintech, \u00e8 sempre pi\u00f9 chiara la necessit\u00e0 di fare fronte comune, soprattutto in fasi storiche come questa, per costruire insieme un chiaro percorso di ricostruzione attraverso un\u2019efficace gestione del risparmio della clientela private.  Un segmento che oggi \u00e8 composto da oltre 660mila famiglie italiane con patrimoni finanziari superiori al mezzo milione di euro, caratterizzate da portafogli pi\u00f9 diversificati e con orizzonti temporali di lungo periodo. L\u2019industria, facendo leva proprio sulle caratteristiche peculiari di questo genere di clientela, deve saper cogliere le sfide del momento e incanalare al meglio gli investimenti privati su crescita, sviluppo e rilancio dell\u2019economia e del Paese, grazie a un\u2019offerta di soluzioni di investimento e di servizi di consulenza adeguati e innovativi. \u201cDa sempre il nostro obiettivo \u00e8 dare voce all\u2019intera filiera del settore coinvolgendo un numero crescente di societ\u00e0 che possono offrire un importante contributo alla crescita del comparto. Un risultato che si realizza mettendo a fattor comune le caratteristiche peculiari di ciascuno, creando una proficua rete di scambio per fare cultura e diffondere competenze e conoscenze che possono avere una ricaduta concreta sullo sviluppo del Paese. \u00c8 in questa direzione che va considerato l\u2019ingresso dei cinque nuovi soci cui diamo un caloroso benvenuto\u201d \u2013 dichiara Antonella Massari, Segretario Generale di AIPB."}