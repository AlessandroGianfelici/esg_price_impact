{"date": "20210120", "category": "L'opinione di Fraser Lundie, Head of Credit di Federated Hermes", "title": "Come comunicare i progressi ESG della stagione degli utili", "text": "I nostri sforzi per creare ricchezza sostenibile significano che non solo siamo impegnati a modellare aspettative finanziarie in vista della prossima stagione degli utili, ma anche a dare forma alle aspettative sul fronte ESG. Mentre il mondo si mobilita sempre pi\u00f9 per affrontare le tematiche relative al cambiamento climatico, continuiamo ad incoraggiare le aziende in cui investiamo ad implementare pratiche commerciali sostenibili. Ci aspettiamo che gli sforzi per trasmettere le ambizioni sul fronte climatico, come ad esempio la comunicazione dell\u2019obiettivo di ridurre al massimo le emissioni di carbonio, saranno affrontate in modo centrale riconoscendo la stessa importanza sia alle attivit\u00e0 di sostenibilit\u00e0 aziendale che a quelle finanziarie.\u00a0\u00a0\u00a0 Le aziende mettono sempre pi\u00f9 in evidenza i propri sforzi in materia ESG all\u2019interno della pubblicazione degli utili, un\u2019iniziativa gradita Mentre l\u2019interesse degli investitori per i comportamenti ESG delle aziende continua a crescere, le aziende stanno comunicando sempre pi\u00f9 apertamente i propri sforzi di sostenibilit\u00e0 con un miglioramento delle loro capacit\u00e0 di divulgazione, con primi report di sostenibilit\u00e0 (o report migliorati rispetto ai precedenti) e con un tempo maggiore dedicato ad evidenziare i principali sviluppi ESG nel corso degli aggiornamenti periodici relativi agli utili, appuntamento chiave per le aziende per condividere i propri aggiornamenti di mercato. Circa due terzi delle aziende globali hanno gi\u00e0 una qualche forma di reporting ESG integrato con la pubblicazione degli utili. Riteniamo che questa sia la strategia pi\u00f9 efficace per le aziende per fornire aggiornamenti sui progressi del loro percorso di sostenibilit\u00e0. Le sfide per trasmettere e interpretare le iniziative ESG restano in piedi\u00a0\u00a0 Nonostante le aziende si esprimano in modo pi\u00f9 esplicito sulle loro iniziative di sostenibilit\u00e0, le sfide rimangono.\u00a0 Mentre organizzazioni leader come SASB (The Sustainability Accounting Standards Board), GRI (Global Reporting Initiative) o TCFD (Task Force on Climate-related Financial Disclosures) hanno fatto grandi passi avanti, \u00e8 necessaria un\u2019ulteriore standardizzazione, come la definizione dei settori ad alto impiego di carbonio. Inoltre, la divulgazione delle informazioni aziendali deve ancora fare passi in avanti e per gli investitori ci sono ancora alcune lacune in termini di dati su alcune metriche importanti come le emissioni di gas serra nel segmento scope3 (emissioni indirette che si verificano all\u2019interno della catena di valore di un\u2019azienda). Tuttavia, gli sforzi di armonizzazione sono in crescita \u2013 il governo del Regno Unito si aspetta che tutti gli emittenti quotati e i maggiori asset owner produrranno un\u2019attivit\u00e0 di reporting in conformit\u00e0 con le raccomandazioni del TFCD entro il 2022. A nostro avviso, si tratta di un obiettivo assolutamente necessario, oltre che ben accolto. \u00a0\u00a0\u00a0\u00a0\u00a0\u00a0\u00a0\u00a0 Storie ESG che funzionano \u2013 il link alla materialit\u00e0 finanziaria Privilegiamo le aziende che incorporano in modo proattivo i propri sforzi ESG all\u2019interno della loro strategia di lungo periodo.\u00a0 I leader stabiliscono obiettivi specifici a questo proposito e spiegano anche come intendono raggiungerli. \u00c8 inoltre fondamentale che le aziende dimostrino come i loro sforzi in materia ESG si traducano in risultati finanziari migliori \u2013 come ad esempio quantificare in maniera specifica quanti risparmi un emittente sia in grado di innescare grazie all\u2019aumento del ricorso ad acqua riciclata, alla sostituzione dell\u2019energia da combustibili fossili con le rinnovabili, o ai progressi in termini di fidelizzazione dei dipendenti attraverso investimenti indirizzati ad un miglioramento della gestione del capitale umano. Earnings watch: fondamentali gli sforzi per trasmettere le ambizioni climatiche Mentre le questioni ESG e la loro rilevanza finanziaria variano su base settoriale, con il cambiamento climatico che viene identificato come uno dei maggiori rischi per l\u2019umanit\u00e0, nel 2020 abbiamo visto un numero crescente di aziende che si sono impegnate per quanto riguarda l\u2019obiettivo di ridurre al massimo le emissioni di carbonio. In diversi settori, dalle banche ai produttori di energia, sono stati fatti annunci su obiettivi di riduzione delle emissioni a medio e lungo termine insieme a tutti gli sforzi. Ci aspettiamo che questo tema acceleri, con un numero maggiore di aziende che probabilmente comunicheranno le loro ambizioni di ridurre al massimo le emissioni di carbonio nel primo trimestre e durante tutto l\u2019anno prossimo. Inoltre, ci aspettiamo, e allo stesso tempo incoraggiamo \u2013 le aziende che hanno gi\u00e0 delineato i propri obiettivi, a dettagliare adesso la strategia per raggiungerli.\u00a0 Siamo rimasti impressionati da nomi come Barclays, che ha descritto nel dettaglio la metodologia BlueTrack per misurare le emissioni finanziate e Occidental Petroleum, che ha fornito un aggiornamento sui progressi dell\u2019impianto di cattura diretta dell\u2019aria su larga scala \u2013 il primo al mondo \u2013 con il potenziale per l\u2019azienda di generare pi\u00f9 profitti dalla gestione del carbonio che dal petrolio e dal gas. Ci aspettiamo che altre aziende si facciano avanti e seguano questo esempio. \u00a0ESG al centro ed engagement attivo elementi vitali per continuare a migliorare Crediamo fermamente che politiche valide e comportamenti ESG non servano solo ad attenuare i rischi, ma anche a migliorare il flusso di cassa e il valore d\u2019impresa, oltre che ad aiutare gli emittenti a ridurre il loro stesso costo del capitale. Di conseguenza, integriamo pienamente le politiche e i comportamenti ESG nell\u2019ambito dell\u2019analisi dei nostri investimenti. Tale processo attinge a molteplici fonti, tra cui la nostra analisi della capacit\u00e0 di divulgazione delle aziende, gli aggiornamenti periodici sugli utili, i punteggi ESG proprietari e i dati provenienti da terzi. Tuttavia, un\u2019attivit\u00e0 di engagement attivo con le aziende gioca il ruolo pi\u00f9 importante dal nostro punto di vista. La nostra strategia di engagement ci permette di comprendere al meglio la strategia con cui le aziende affrontano i rischi ESG e quanto siano genuini i loro stessi sforzi. Inoltre un engagement collaborativo ci permette di condividere le migliori pratiche e di influenzare in modo costruttivo gli emittenti per perseguire politiche e comportamenti ESG ancora pi\u00f9 ambiziosi, nonch\u00e9 una divulgazione pi\u00f9 efficace.\u00a0 Per questo motivo, questa stagione degli utili ci fornir\u00e0 gli strumenti giusti per modellare le nostre decisioni di investimento e speriamo di vedere le aziende soddisfare quelle che sono le nostre elevate, ma necessarie, aspettative."}