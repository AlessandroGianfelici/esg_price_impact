{"date": "20201111", "category": "Crescita cultura ESG", "title": "A2A sigla l\u2019accordo di partenariato per la costituzione di un Centro Sviluppo Sostenibilit\u00e0", "text": "A2a, Universit\u00e0 degli Studi di Brescia, Camera di Commercio, Industria, Artigianato e Agricoltura di Brescia, Confindustria Brescia, e UBI-Fondazione CAB, con il patrocinio del Comune e della Provincia di Brescia, firmano un accordo di partenariato per la costituzione di un Centro Sviluppo Sostenibilit\u00e0, CSS.Obiettivo della collaborazione \u00e8 quello di accelerare l\u2019attuazione concreta e trasversale del principio di sostenibilit\u00e0 nei processi, nei servizi e nelle attivit\u00e0 della realt\u00e0 bresciana, ponendo le basi affinch\u00e9 Brescia possa essere riconosciuta a pieno titolo come modello sostenibile di sviluppo e innovazione. \u201cNonostante il tema dello sviluppo sostenibile sia gi\u00e0 fortemente sentito nella nostra citt\u00e0 e tutti i firmatari, sostenitori e patrocinatori, siano da tempo impegnati nell\u2019avvio di processi virtuosi in materia e nella diffusione di buone pratiche, urge un coordinamento delle tante iniziative in atto ed \u00e8 improcrastinabile la definizione di una strategia per il territorio bresciano\u201d si legge nel comunicato. Per questo, il Centro Sviluppo Sostenibilit\u00e0 si configurer\u00e0 come una cabina di regia, affiancata da un comitato operativo, aperta in futuro ad altri Enti e con sede operativa presso il polo tecnologico CSMT. Si occuper\u00e0 primariamente di predisporre e monitorare l\u2019attuazione della Strategia Territoriale per lo Sviluppo Sostenibile, STSvS, un piano organico per lo sviluppo sostenibile su scala provinciale che individui Obiettivi Territoriali funzionali al raggiungimento dei targets dell\u2019Agenda 2030 dell\u2019ONU e di quelli della Strategia Nazionale e regionale. Un team di ricercatori, tecnici ed esperti si concentrer\u00e0 sulla definizione della STSvS e sull\u2019attuazione di specifici progetti di sistema, le due missioni principali del Centro. Da rilevare che con il progetto INTEGRA, l\u2019Universit\u00e0 degli Studi di Brescia coordina le tre universit\u00e0 lombarde, UniBs, Milano Statale e Milano Bicocca, che collaborano con Regione Lombardia per la stesura della propria strategia. I progetti che il CSS potr\u00e0 attivare riguarderanno l\u2019applicazione ai servizi pubblici e ai processi produttivi dei principi e delle buone pratiche per la crescita sostenibile, come decarbonizzazione e transizione energetica, prevenzione degli scarti, riduzione degli sprechi ed economia circolare; innovazioni produttive e tecnologiche per la mobilit\u00e0 sostenibile; efficientamento della rete idrica; idrogeno per autotrazione e locomozione ferroviaria; sicurezza stradale; obiettivi di miglioramento della qualit\u00e0 dell\u2019aria, oltre ad azioni di reporting ambientale e fact checking. Per l\u2019attuazione di tali progetti, il CSS potr\u00e0 avvalersi in modo sinergico delle competenze e delle risorse dei Partner. L\u2019AD del Gruppo A2A Ing. Renato Mazzoncini ha dichiarato:\u00abL\u2019Agenda 2030 dell\u2019ONU \u00e8 stata per A2A l\u2019ispirazione per una nuova politica di sostenibilit\u00e0, pienamente integrata nella strategia industriale. Oggi ci troviamo di fronte ad una svolta epocale, l\u2019emergenza sanitaria ha diffuso la consapevolezza che la transizione verso modelli pi\u00f9 sostenibili non \u00e8 pi\u00f9 differibile: le multiutility, in questo senso, possono svolgere un ruolo centrale perch\u00e9 gli ambiti delle loro attivit\u00e0 presidiano le dimensioni chiave di tale transizione. Per raggiungere gli obiettivi globali al 2030, diventa cos\u00ec sempre pi\u00f9 necessario accelerare il cambiamento. A2A \u00e8 pronta a giocare il proprio ruolo in questi ambiti, conscia che una trasformazione cos\u00ec profonda non pu\u00f2 essere realizzata individualmente, ma richiede,\u00a0\u00a0come indica la stessa Agenda,\u00a0\u00a0partenariati tra istituzioni, settore privato e societ\u00e0 civile. L\u2019accordo siglato \u00e8 il risultato concreto di questa consapevolezza\u00bb."}