{"date": "20210325", "category": "Decarbonizzazione", "title": "Snam, Rina e CDP piantano oltre 2.100 alberi a Torino per assorbire le emissioni di CO2", "text": "Il Comune di Torino, RINA, multinazionale di ispezione, certificazione e consulenza ingegneristica, e Arbolia, societ\u00e0 benefit di Snam e Fondazione CDP attiva nella forestazione urbana, hanno sottoscritto un contratto di sponsorizzazione per realizzare un bosco di oltre 2.100 piante nel Parco Sangone a Torino, quartiere Mirafiori Sud. La nuova area verde contribuir\u00e0 ad abbattere le emissioni climalteranti e a migliorare la vivibilit\u00e0 della citt\u00e0. L\u2019intesa prevede che, grazie al supporto di RINA, Arbolia realizzi un bosco urbano di alberi e arbusti e si occupi della sua manutenzione per i primi due anni. Nell\u2019area individuata nei pressi del Mausoleo della Bela Rosin, dell\u2019estensione di oltre 2 ettari, verranno messe a dimora 13 differenti specie di piante autoctone, le quali consentiranno l\u2019assorbimento di oltre 100 tonnellate di CO2 e di oltre 400 kg di PM10 all\u2019anno. Le attivit\u00e0 di piantumazione inizieranno nei prossimi giorni e si concluderanno entro la fine del mese di aprile. Ugo Salerno, Presidente e Ad di RINA, ha commentato: \u201cLa natura delle attivit\u00e0 di RINA \u00e8 gi\u00e0 strettamente connessa con la protezione delle persone e del pianeta e questo progetto con il Comune di Torino e con Arbolia si inserisce a pieno titolo nella nostra strategia in ambito ESG e nel nostro percorso verso la neutralit\u00e0 carbonica prevista per il 2023\u201d. \u201cL\u2019avvio del progetto di piantumazione che oggi abbiamo sottoscritto con il Comune di Torino \u2013 ha dichiarato Mario Vitale, Presidente di Arbolia \u2013 segna una tappa importante nelle attivit\u00e0 che Arbolia conduce in sinergia con le amministrazioni pubbliche e le aziende del territorio. La nostra comune missione sar\u00e0 quella di contribuire in modo concreto alla lotta ai cambiamenti climatici e al miglioramento della qualit\u00e0 dell\u2019aria a beneficio dei cittadini e dei residenti. In Arbolia avvertiamo ogni giorno la responsabilit\u00e0 di generare dinamiche di crescita sostenibile che abbiano un impatto significativo e misurabile sull\u2019ambiente\u201d.\u00a0\u00a0"}