{"date": "20210211", "category": "Transizione energetica", "title": "Terna, entra in esercizio la nuova stazione elettrica a 150kv di Porto Torres 2", "text": "Il nuovo impianto di Terna, per il quale l\u2019azienda ha investito oltre 6 milioni di euro, \u00e8 stato connesso alla rete di alta tensione tramite due raccordi aerei inseriti nella preesistente linea Fiume Santo \u2013 Porto Torres 1. La nuova stazione elettrica a 150 kV di Porto Torres 2 (Sassari), nel nord ovest della Sardegna, \u00e8 pienamente entrata in esercizio. La stazione sorge in un\u2019area particolarmente ventosa e quindi caratterizzata dalla presenza di numerosi parchi eolici. Alcuni di questi, di potenza inferiore ai 10 MW, attraverso il nuovo impianto potranno essere fin da subito collegati alla cabina primaria Nurra 2. Inoltre, in futuro, la stazione permetter\u00e0 la connessione del parco eolico di 42,5 MW di potenza, gi\u00e0 autorizzato e di prossima realizzazione nell\u2019area di Porto Torres. La realizzazione dell\u2019opera, costruita su un declivio, ha comportato lavori di livellamento e movimentazione del terreno sottostante con interventi di contenimento del suolo di consistente altezza. Per integrare il nuovo impianto nell\u2019ambiente circostante verranno eseguite opere di ingegneria ambientale anche attraverso la piantumazione di essenze vegetali tipiche della macchia mediterranea. Nonostante le difficolt\u00e0 dovute al COVID-19, l\u2019impianto \u00e8 stato completato nei previsti 12 mesi e ha coinvolto imprese e maestranze, anche locali, con circa 50 addetti complessivi in cantiere."}