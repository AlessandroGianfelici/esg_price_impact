{"date": "20210325", "category": "Responsabile CSR", "title": "Ungureanu (Eurizon): \u00e8 importante arrivare a standard condivisi per la dichiarazione non finanziaria", "text": "La necessit\u00e0 di poter contare su dati affidabili e su informazioni omogenee e comparabili secondo standard condivisi \u00e8 sempre pi\u00f9 sentita per quanto riguarda la reportistica non finanziaria e le metriche relative ai parametri ESG. Diverse istituzioni e associazioni sono al lavoro per definire i nuovi gold standard della Dichiarazione non finanziaria. Un\u2019occasione per fare il punto sull\u2019avanzamento del dibattito \u00e8 arrivata dal 4\u00b0 Convegno Nazionale OIBR sulla standardizzazione dell\u2019informativa non finanziaria e di sostenibilit\u00e0 in cui \u00e8 intervenuta\u00a0Cristina Ungureanu, Responsabile Corporate Governance di Eurizon. \u201cI confini tra investimenti sostenibili e investimenti tradizionali stanno scomparendo e presto saranno un\u2019unica cosa. Tuttavia rimangono un importante ostacolo alla piena integrazione delle prestazioni di sostenibilit\u00e0 di un\u2019azienda nell\u2019analisi degli investimenti, per la mancanza di dati affidabili, pertinenti e comparabili sulle diverse dimensioni delle prestazioni di sostenibilit\u00e0 di un\u2019azienda. Oggi\u201d ha osservato Ungureanu, \u201cabbiamo una vastit\u00e0 di ONG che lavorano per definire standard di misurazione e rendicontazione della sostenibilit\u00e0, nonch\u00e9 fornitori di dati ESG le cui valutazioni sono scarsamente correlate tra loro\u201d. Secondo la responsabile della Corporate governance della principale societ\u00e0 di asset mangent tricolore, \u201cil concetto di\u00a0materialit\u00e0 finanziaria\u00a0\u00e8 importante, si concentra sulle informazioni di sostenibilit\u00e0 pi\u00f9 rilevanti per gli investitori e altri partecipanti al mercato, che sono materiali per la enterprise valuation creation. In Eurizon sosteniamo questo approccio ma, allo stesso tempo, riconosciamo che esistono questioni di sostenibilit\u00e0 importanti per il mondo, anche se attualmente non hanno un impatto diretto sui rendimenti degli investitori\u201d. \u201cLa\u00a0doppia materialit\u00e0\u201d sottolinea la manager,\u00a0\u201c\u00e8 il futuro della rendicontazione e completa la visione degli investitori sulla sostenibilit\u00e0 dei loro emittenti. Rappresenta la gamma totale di questioni di sostenibilit\u00e0, che includono le esternalit\u00e0 positive e negative delle operazioni, dei prodotti e dei servizi di un\u2019azienda che rendono il mondo un posto migliore o peggiore, ad esempio attraverso la lente degli obiettivi di sviluppo sostenibile (SDGs)\u201d."}