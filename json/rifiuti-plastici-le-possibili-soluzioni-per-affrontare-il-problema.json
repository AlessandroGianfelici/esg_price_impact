{"date": "20210429", "category": "L' opinione di Olivia Watson e Drew Kettwick di Columbia Threadneedle ", "title": "Rifiuti plastici, le possibili soluzioni per affrontare il problema", "text": "La plastica pu\u00f2 generare vantaggi ambientali ed economici. Per esempio, riduce gli sprechi alimentari, taglia le emissioni dei trasporti alleggerendo il peso dei prodotti di consumo, abbassa i costi degli imballaggi e aumenta la flessibilit\u00e0 delle filiere produttive. Questi ed altri vantaggi hanno reso possibile la rapida diffusione della plastica, che negli ultimi 50 anni ha per lo pi\u00f9 superato il tasso di crescita del PIL globale (Figura 1). Vista la portata di tale espansione, tuttavia, la plastica e gli imballaggi plastici monouso rappresentano ora una quota crescente dei flussi di rifiuti. La quota di rifiuti plastici mondiali riciclati \u00e8 stimata ad appena il 9%. A questo tasso di riciclo decisamente ridotto si unisce la carenza di servizi di raccolta dei rifiuti plastici e di infrastrutture di lavorazione in gran parte del mondo. La maggior parte dei rifiuti plastici viene incenerita, inviata alle discariche o finisce nei corsi d\u2019acqua, negli oceani o nei terreni, dove rischia di diventare un inquinante di lungo termine, entrando negli ecosistemi e persino nelle catene alimentari.Negli ultimi anni consumatori e Organizzazioni non governative (ONG) si sono opposti al crescente utilizzo della plastica, ottenendo in breve tempo l\u2019appoggio delle autorit\u00e0 di regolamentazione. Il numero di paesi che hanno vietato i sacchetti di plastica o introdotto una tassa sulla plastica \u00e8 ora talmente elevato che non \u00e8 possibile menzionarli uno ad uno.All\u2019inizio della pandemia di coronavirus si \u00e8 temuto che questo slancio potesse perdere forza in virt\u00f9 della igienicit\u00e0 di alcuni prodotti monouso e degli imballaggi in plastica. Ma ci\u00f2 non \u00e8 successo: le aziende riportano che la questione della plastica rimane in cima alle priorit\u00e0 dei consumatori e molte di esse, tra cui Coca-Cola, hanno accelerato gli obiettivi e i piani legati alla plastica dopo l\u2019inizio della crisi sanitaria.Il divieto di utilizzare i sacchetti di plastica potrebbe avere un impatto solo limitato, ma altre norme cambieranno il panorama della plastica e degli imballaggi per le societ\u00e0 e i loro investitori. Tra queste le pi\u00f9 importanti sono le seguenti: Man mano che l\u2019attenzione degli investitori aumenta e che queste normative entrano nel vivo, i costi dello smaltimento degli imballaggi plastici verranno gradualmente internalizzati, mediante tasse e aumenti dei costi e investimenti obbligatori in nuove tecnologie e in infrastrutture che consentano alla plastica di diventare pi\u00f9 circolare. A nostro avviso, i marchi favoriti saranno quelli che risponderanno in maniera proattiva all\u2019evoluzione delle preferenze dei consumatori e si assicureranno l\u2019accesso ai materiali riciclati, insieme alle aziende che svilupperanno nuovi imballaggi e soluzioni riciclabili.Quali misure stanno dunque adottando i marchi di consumo pi\u00f9 all\u2019avanguardia? Le aziende pi\u00f9 disparate, da Kroger e Unilever fino a Burger King, stanno sperimentando vari modelli di riuso degli imballaggi, che vanno dai punti di ricarica nei negozi agli imballaggi riutilizzabili per la consegna a domicilio o i prodotti acquistati nei negozi, fino ai servizi di ricarica low-cost nelle aree urbane. Al momento questi sistemi rappresentano una piccola percentuale delle vendite, ma la Ellen MacArthur Foundation stima che la conversione del 20% degli imballaggi in plastica in modelli di riuso pu\u00f2 rappresentare un\u2019opportunit\u00e0 imprenditoriale da oltre USD 10 miliardi. Questi progetti pilota consentono ai marchi di incrementare la fidelizzazione dei clienti e in alcuni casi migliorano l\u2019esperienza cliente. Anche il miglioramento degli imballaggi e l\u2019eliminazione di materiali superflui offrono l\u2019opportunit\u00e0 di testare nuovi prodotti, migliorare la percezione dei consumatori e ridurre i costi. Recentemente, Tesco ha dichiarato di aver eliminato 3.480 tonnellate (un miliardo di pezzi) di imballaggi plastici inutili dalla sua gamma di prodotti e da quelle dei suoi fornitori, lanciando un messaggio molto chiaro che risponde ai timori dei consumatori e al tempo stesso riduce i costi. Marchi come Tide hanno lanciato nuovi prodotti come i detergenti concentrati, riducendo gli imballaggi ma anche i costi di trasporto e le emissioni. La sostituzione della plastica con altri materiali sar\u00e0 positiva per i confezionatori che offrono imballaggi innovativi o riciclati e per quelli specializzati in altri materiali largamente riciclati come la carta e l\u2019alluminio. Anche la sostituzione della plastica vergine e non riciclabile con plastica riciclata e riciclabile svolger\u00e0 un ruolo fondamentale, vista l\u2019impronta climatica nettamente inferiore della plastica riciclata rispetto ai materiali vergini. La bioplastica viene spesso propagandata come una possibile soluzione, ma nonostante le potenzialit\u00e0 permangono alcuni interrogativi. Non tutte le bioplastiche sono pi\u00f9 riciclabili o biodegradabili delle plastiche a base fossile, presentano le stesse problematiche sul fine vita e comportano rischi reputazionali per le aziende che promettono benefici per l\u2019ambiente. Il caso della bottiglia in bioplastica di Bacardi esemplifica alcune delle sfide poste da questi materiali. Infine, ma non in ordine d\u2019importanza, una delle aree pi\u00f9 promettenti \u00e8 quella che si prefigge di rendere la plastica pi\u00f9 circolare aumentando la riciclabilit\u00e0 degli imballaggi e l\u2019uso di plastica riciclata. Gran parte degli sforzi viene convogliata sul raggiungimento di obiettivi volontari o normativi, che spesso si concentrano sulla riciclabilit\u00e0 al 100% e sulla percentuale di materiali riciclati del 25% entro il 2025. I progressi su questi fronti variano ma sono accomunati da una generale lentezza. Tra i produttori di beni di consumo e i confezionatori che aderiscono al Global Commitment on Plastics della Ellen MacArthur Foundation, solo il 6,2% dei volumi di plastica (in base al peso) \u00e8 provenuto da fonti riciclabili nel 2019. A ci\u00f2 si aggiunge il fatto che alcune aziende non hanno ancora fissato obiettivi specifici per quanto riguarda gli imballaggi in plastica. La Figura 2 mostra i progressi disomogenei compiuti da alcuni produttori di beni di consumo e la distanza dagli obiettivi del 2025. Il divario tra le prassi attuali e gli obiettivi del 2025 fa capire come la possibilit\u00e0 di poter contare su forniture economicamente vantaggiose di materiali riciclati \u00e8 importante tanto quanto la definizione di target ambiziosi. Il mercato dei materiali riciclati \u00e8 in rapida espansione e la capacit\u00e0 produttiva funziona a pieno regime nonostante la pandemia.Tuttavia, l\u2019offerta potrebbe rimanere insufficiente prima del 2025, in quanto la disponibilit\u00e0 di plastica riciclata ad uso alimentare potrebbe risultare limitata. Ci\u00f2 comporta anche una maggiorazione di prezzo: Nestl\u00e8 si \u00e8 impegnata a spendere fino a USD 1,6 miliardi nei prossimi cinque anni per reperire due milioni di tonnellate di plastica riciclata ad uso alimentare. Impegni di questo tipo dovrebbero aiutare a convogliare ulteriori investimenti nelle infrastrutture di riciclaggio della plastica.Al contempo, aziende come Britvic, un produttore di bevande britannico, sta cogliendo questa opportunit\u00e0. La societ\u00e0 si \u00e8 mossa in maniera precoce prefiggendosi obiettivi ancora pi\u00f9 ambiziosi, puntando al 100% di plastica riciclata da reperire in parte attraverso l\u2019investimento congiunto in un impianto di riciclaggio del PET. Questo approccio mette l\u2019azienda in una posizione privilegiata in vista delle imminenti normative sulla plastica, trasmette un messaggio molto chiaro ai consumatori e potrebbe conferirle un vantaggio competitivo. L\u2019evoluzione del panorama normativo e delle preferenze dei consumatori rispetto agli imballaggi in plastica ha ricadute molto ampie per il settore degli imballaggi. A nostro avviso, la crescita degli imballaggi in plastica dovrebbe proseguire, ma a un ritmo inferiore man mano che si intensificher\u00e0 il grado di controllo sugli impatti ambientali. \u00c8 inoltre probabile che la crescita globale sar\u00e0 esposta in misura maggiore alle economie emergenti, dove l\u2019adozione degli imballaggi plastici \u00e8 inferiore e le norme sono meno stringenti. Le aziende del settore imballaggi dovranno continuare ad adattarsi a un contesto in evoluzione per rimanere competitive, migliorando la riciclabilit\u00e0 della plastica, introducendo pi\u00f9 prodotti ecologici e promuovendo la sostenibilit\u00e0 dei loro prodotti per andare incontro alle richieste dei consumatori. Ci\u00f2 comporter\u00e0 un aumento dei costi, tra cui un incremento della spesa in R&S per lo sviluppo di nuovi prodotti, l\u2019approvvigionamento di resine riciclate pi\u00f9 costose e scarse, tasse sui rifiuti e il miglioramento delle informative ESG destinate a investitori e clienti circa gli obiettivi di sostenibilit\u00e0 dei produttori degli imballaggi in plastica e i progressi compiuti su questo fronte.La capacit\u00e0 di reperire resine riciclate di alta qualit\u00e0 per raggiungere la percentuale di contenuti riciclati richiesta dai produttori di beni di consumo sar\u00e0 la sfida principale per le societ\u00e0 di imballaggi in plastica, vista la scarsit\u00e0 di infrastrutture deputate al riciclaggio della plastica e ai tassi di riciclo della plastica complessivamente pi\u00f9 bassi, soprattutto negli Stati Uniti. Per soddisfare questa domanda, si renderanno necessarie infrastrutture di riciclo pi\u00f9 robuste, soprattutto per i rifiuti plastici post-consumo.Questi cambiamenti comportano chiaramente dei rischi per alcune societ\u00e0 e modelli di business, ma generano anche opportunit\u00e0 d\u2019investimento all\u2019interno del settore. Continuiamo a svolgere analisi fondamentali e incentrate sul valore relativo adottando la lente ESG per individuare le societ\u00e0 di imballaggi meglio posizionate per prosperare in questo contesto fluido e quelle che sono invece pi\u00f9 a rischio. Le imprese pi\u00f9 a rischio sono, a nostro avviso, quelle legate a prodotti plastici a basso valore aggiunto e facilmente sostituibili. Si tratta per lo pi\u00f9 di prodotti monouso come cannucce, stoviglie, bicchieri e bottiglie di plastica e sacchetti di plastica non riutilizzabili. Le aziende con un\u2019esposizione significativa in queste aree rischiano pi\u00f9 delle altre che i loro prodotti vengano vietati o sostituiti da altri substrati di imballaggio. Le societ\u00e0 con un\u2019elevata leva finanziaria e un\u2019alta esposizione agli imballaggi plastici monouso sono quelle che rischiano le ricadute pi\u00f9 pesanti a causa dell\u2019evoluzione della domanda di imballaggi.Per rimanere competitivi, i produttori di imballaggi in plastica dovranno adattare le proprie attivit\u00e0 e renderle sostenibili offrendo una maggiore percentuale di contenuti riciclati, prodotti bioplastici e una migliore riciclabilit\u00e0. Le aziende che sapranno adattarsi offrendo prodotti plastici innovativi ed ecologici saranno le beneficiarie ultime, in quanto le alternative pi\u00f9 sostenibili tendono ad avere margini superiori a quelli dei prodotti sostenibili, e al contempo fungono da elementi di differenziazione che consentono di aggiudicarsi nuovi contratti e migliorare la crescita.Tra le altre realt\u00e0 del settore degli imballaggi che dovrebbero trarre vantaggio dalla spinta verso la sostenibilit\u00e0 figurano quelle che offrono sostituzioni a basso costo percepite come pi\u00f9 ecologiche, come ad esempio le lattine e i bicchieri di alluminio, i prodotti in carta e altri prodotti di origine biologica o ad elevato contenuto di materiali riciclati. Ad esempio, di recente Ball Corporation ha introdotto una linea di bicchieri in alluminio. Sono leggeri e riciclabili all\u2019infinito e, pur essendo leggermente pi\u00f9 costosi dei tradizionali bicchieri di plastica, stanno sottraendo quote di mercato ai concorrenti in plastica perch\u00e9 rappresentano un\u2019alternativa pi\u00f9 eco-compatibile. Come investitori, continuiamo a coinvolgere i team dirigenti dei produttori di beni di consumo e di imballaggi per comprendere meglio il loro posizionamento relativo e i progressi compiuti verso la realizzazione di prodotti e imballaggi in linea con l\u2019evoluzione del panorama normativo e delle richieste dei consumatori. Continuiamo inoltre a spingere per una migliore comunicazione degli obiettivi e dei parametri ESG e relativi alla plastica, al fine di comprendere meglio l\u2019esposizione al rischio delle aziende e gli avanzamenti rispetto alle tematiche chiave.I produttori di beni di consumo e di imballaggi giocheranno un ruolo di primo piano nel passaggio a un\u2019economia della plastica pi\u00f9 circolare e sostenibile, e riteniamo che l\u2019adesione a iniziative come la Alliance to End Plastic Waste, la Sustainable Packaging Coalition e il Global Commitment della Ellen MacArthur Foundation sia un segnale positivo dell\u2019impegno a trovare soluzioni di lungo termine per gli imballaggi in plastica. Gli imballaggi in plastica offrono dei vantaggi alla societ\u00e0 e crediamo che siano un prodotto percorribile nel lungo termine, ma permangono alcune sfide. Il passaggio a un modello pi\u00f9 circolare e innovativo consentir\u00e0 agli imballaggi in plastica di rimanere rilevanti e diventare un\u2019opzione pi\u00f9 sostenibile in futuro."}