{"date": "20201130", "category": "In 5 anni nuove fabbriche digitali in 4 continenti", "title": "Cnh, nuova partnership con Accenture e Microsoft per la trasformazione digitale", "text": "Cnh Industrial ha annunciato una nuova collaborazione con Accenture e Microsoft finalizzata ad aiutare la Cnh a potenziare le sue capacit\u00e0 digitali e sviluppare prodotti e sevizi di connettivit\u00e0 sempre pi\u00f9 smart.\u00a0 Elemento cruciale della collaborazione, che si estende su un orizzonte temporale di cinque anni, \u00e8 la creazione di una rete globale di \u201cDigital Hubs\u201d in Brasile, Europa, India e Stati Uniti, in cui le tre aziende lavoreranno insieme in maniera integrata per progettare, lanciare e gestire servizi digitali innovativi che renderanno i prodotti dei Brand di CNH Industrial ancora pi\u00f9 \u201cintelligenti\u201d, funzionali, sicuri e sostenibili.\u00a0 I veicoli connessi garantiranno ai clienti nuovi servizi e funzionalit\u00e0 a valore aggiunto in numerosi ambiti, tra cui agricoltura computerizzata, manutenzione predittiva, gestione potenziata delle flotte e trasporto ecologico. CNH Industrial prevede inoltre di sviluppare un\u2019ampia gamma di servizi digitali\u00a0data driven\u00a0per aiutare i clienti ad essere pi\u00f9 sostenibili: ad esempio in ambito agricolo, ottenendo un miglioramento nei raccolti, o nell\u2019industria dei trasporti, rendendo i veicoli e la gestione delle flotte pi\u00f9 efficienti. Integrando il suo tradizionale modello di business basato sulla vendita di prodotti con nuovi servizi trainati dal digitale, CNH Industrial intende raggiungere una significativa crescita dei ricavi.\u00a0 Accenture, in collaborazione con Avanade, la joint venture con Microsoft, si occuper\u00e0 di ideare, sviluppare, testare ed espandere una gamma di servizi digitali per supportare i nuovi prodotti connessi attraverso l\u2019adozione delle tecnologie maggiormente abilitanti ,advanced analytics, intelligenza artificiale,\u00a0Internet of Things\u00a0e\u00a0cloud computing.\u00a0 Teodoro Lio, Automotive & Mobility Lead di Accenture Europe e global client account per CNH Industrial, ha dichiarato: \u201cQuesta partnership \u00e8 un ulteriore esempio di come collaboriamo con i nostri clienti per aiutarli ad affrontare le trasformazioni che ci attendono, mettendo la nostra esperienza a fattor comune come leva per abbracciare il cambiamento e creare nuovo valore per tutti gli stakeholders\u201d.\u00a0 Marco Giletta, Global Business Director Automotive di Microsoft Italia, ha confermato: \u201cLa collaborazione sinergica tra tutti gli attori coinvolti permetter\u00e0 a CNH Industrial di accedere alla migliore piattaforma tecnologica insieme ad un ventaglio di competenze verticali sull\u2019industry, nonch\u00e9 alla capacit\u00e0 di realizzare progetti digitali, perseguendo il proprio percorso di trasformazione digitale\u201d.\u00a0 Andreas Weishaar, Chief Strategy, Talent, ICT and Digital Officer, CNH Industrial, ha commentato: \u201cNei prossimi cinque anni, collaboreremo con Accenture e Microsoft in modo integrato e agile per costruire e gestire queste fabbriche digitali, con ripercussioni positive per i clienti, i concessionari, le comunit\u00e0 e l\u2019ambiente. Trasformeremo simultaneamente la cultura aziendale e i nostri prodotti, creando enorme valore attraverso l\u2019abilitazione digitale delle nostre persone e l\u2019integrazione dei tradizionali modelli di business con nuovi servizi digitali, con impatti positivi sulla sostenibilit\u00e0 a livello globale\u201d.\u00a0"}