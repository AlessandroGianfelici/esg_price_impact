{"date": "20210511", "category": "Bilancio 2020", "title": "EPPI approva i risultati del 2020, in crescita il patrimonio", "text": "Il Consiglio di Indirizzo Generale dell\u2019EPPI, la Cassa dei periti industriali, ha approvato il\u00a0bilancio 2020. L\u2019avanzo registrato dall\u2019esercizio 2020 \u00e8 di oltre\u00a021 milioni di euro. Il patrimonio risulta in crescita del\u00a05%\u00a0rispetto al 2019, attestandosi ad oltre\u00a01,3 miliardi.\u00a0 A questi numeri, si affiancano 1,5 miliardi di investimenti che hanno contribuito al positivo risultato del 2020 con una redditivit\u00e0 lorda pari al\u00a02,29%.\u00a0Complessivamente quindi l\u2019EPPI ha resistito all\u2019onda d\u2019urto della crisi, salvaguardando la sostenibilit\u00e0 e l\u2019adeguatezza delle prestazioni e dei servizi a favore degli iscritti. Servizi che sono valsi complessivamente circa 1,6 milioni di euro, con un beneficio medio pro-capite per i 470 richiedenti pari a 3.400,00 euro. Somma questa rientrante nei 2,8 milioni utilizzati per tutte le forme di assistenza. Dal punto di vista demografico, l\u2019anno 2020 \u00e8 stato caratterizzato dal consolidamento della popolazione iscritta a circa\u00a013.400 unit\u00e0. Ma gli effetti della crisi potrebbero essersi gi\u00e0 manifestati, volgendo uno sguardo pi\u00f9 specifico alla tipologia delle iscrizioni intervenute: su 580 nuove iscrizioni registrate, 139 sono reiscrizioni, ovvero riprese di attivit\u00e0 di lavoro autonomo. \u201cSono risultati soddisfacenti \u2013 commenta il Presidente dell\u2019EPPI\u00a0Valerio Bignami\u00a0\u2013 di fronte allo stress test a cui il sistema a tutti i livelli \u00e8 stato sottoposto dalla pandemia ancora in corso. Un risultato che \u00e8 frutto del lavoro collaborativo dei rappresentantati gli organi di governo e dei dipendenti che compongono la squadra dell\u2019EPPI. Per il futuro, l\u2019atteggiamento da mantenere \u00e8 di resilienza, anche rispetto alle grandi aspettative legate al\u00a0Recovery Plan: un\u2019opportunit\u00e0 storica da cogliere e sviluppare con senso di responsabilit\u00e0 anche verso le nuove generazioni\u201d."}