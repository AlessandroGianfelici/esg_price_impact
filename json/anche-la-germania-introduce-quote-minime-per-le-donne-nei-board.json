{"date": "20201123", "category": "Un passo avanti verso la gender equality", "title": "Anche la Germania introduce quote minime per le donne nei board", "text": "La Germania fa un passo avanti in direzione della parit\u00e0 di genere nei board delle societ\u00e0 quotate. Il governo tedesco, sotto la guida di Agela Merkel, ha infatti trovato un accordo per rendere obbligatoria la presenza di donne nei consigli di amministrazione dei gruppi tedeschi. Ogni cda composto da un minimo di tre persone dovr\u00e0 avere come minimo una presenza femminile. La proposta porta una ventata di novit\u00e0 nel panorama tedesco dove sono ancora presenti vertici aziendali che non contemplano neppure una donna. Il precedente sistema su base volontaria introdotto nel 2015 non aveva dato i risultati attesi in termini di equit\u00e0 di genere. Uno studio effettuato dalla fondazione svedese-tedesca AllBright lo scorso settembre aveva evidenziato come le donne costituiscano il 12,8% dei consigli di amministrazione delle 30 maggiori societ\u00e0 tedesche quotate nell\u2019indice blue chip Dax. La cifra si confronta con il 28,6% negli Stati Uniti, il 24,5% nel Regno Unito e il 22,2% in Francia. In Italia la legge Golfo-Mosca, del 2011, ha stabilito che il genere meno rappresentato nei consigli di amministrazione e nei collegi sindacali delle societ\u00e0 quotate e delle societ\u00e0 a controllo pubblico abbia almeno il 30% dei membri eletti. La norma sulle Quote rosa, come \u00e8 stata ribattezzata dato che il genere meno rappresentato di solito \u00e8 quello femminile, ha portato un notevole cambiamento nel panorama dei board tricolore. Secondo l\u2019osservatorio Cerved-Fondazione Bellisario la quota di donne nei board delle societ\u00e0 di piazza Affari \u00e8 passata dal 7,4% di prima che ci fosse la legge al 36,3% del 2019. Tuttavia passi sono ancora da compiere prima di una vera parit\u00e0 di genere, anche perch\u00e9, evidenzia l\u2019Osservatorio a una partecipazione nel board non corrisponde una presenza nel senior management. Inoltre spesso le donne nel board non hanno posizioni di rilievo. Lo studio ha evidenziato che nel 2019 solo il 6,3% del totale delle societ\u00e0 aveva un amministratore delegato donna e solo il 10,7% dei board era presieduto da una donna. La proposta tedesca ha suscitato critiche per opposte ragioni. Secondo i verdi mira a un risultato minimo, mentre secondo alcuni imprenditori \u201cla mossa \u00e8 un\u2019interferenza ingiustificata nell\u2019impresa privata\u201d."}