{"date": "20210419", "category": "Fondi sostenibili", "title": "AXA IM, rebranding di un fondo per ampliare gli investimenti in ottica social", "text": "AXA Investment Managers ha annunciato il rebranding di AXA WF Framlington Women Empowerment Fund, nell\u2019ottica di enfatizzarne gli obiettivi di investimento sociale e di allineare la strategia con la finalit\u00e0 sociale pi\u00f9 generale di AXA IM (\u2018Agire per il progresso umano investendo nelle cose che contano\u2019). Il comparto rester\u00e0 affidato alla gestione di Anne Tolmunen e investir\u00e0 in societ\u00e0 che assicurano un contributo sociale positivo. Il fondo, classificato ai sensi dell\u2019Articolo 9 della Sustainable Finance Disclosure Regulation (SFDR) dell\u2019Unione europea, fa parte della gamma di prodotti ACT di AXA IM. Lanciato nel 2017, il comparto AXA WF Framlington Women Empowerment era investito in societ\u00e0 chepromuovevano la diversit\u00e0 di genere. Dal 10 aprile, ridenominato AXA WF Framlington Social Progress, amplia il suo universo d\u2019investimento per accogliere in senso pi\u00f9 lato tutti gli Obiettivi per lo sviluppo sostenibile nelle Nazioni unite, con particolare attenzione ai temi sociali. Il fondo investir\u00e0 in societ\u00e0 che si occupano di rispondere a diverse esigenze sociali, dai bisogni pi\u00f9 basici alle esigenze pi\u00f9 sofisticate che favoriscono il progresso dell\u2019umanit\u00e0. La presenza di numerosi bisogni sociali ancora insoddisfatti d\u00e0 alle imprese l\u2019opportunit\u00e0 di contribuire al miglioramento delle condizioni di comunit\u00e0 poco sviluppate, sia nei mercati sviluppati sia in quelli in via di sviluppo. Il fondo adotta un approccio selettivo socialmente responsabile, selezionando i migliori emittenti in base al loro contributo agli Obiettivi per lo sviluppo sostenibile nelle Nazioni Unite incentrati su temi sociali. Questo approccio selettivo consiste nel ridurre almeno del 20% l\u2019universo d\u2019investimento attraverso una combinazione di dati interni ed esterni relativi all\u2019allineamento agli SDG. La strategia \u00e8 articolata intorno a tre aree critiche di bisogni sociali: accesso ad alloggi a prezzi accessibili e alle infrastrutture essenziali, accesso a cure sanitarie e promozione di istruzione e imprenditorialit\u00e0. Anne Tolmunen, Portfolio Manager di AXA WF Framlington Social Progress Fund, ha dichiarato: \u201cNoi di AXA IM siamo fermamente convinti che, in qualit\u00e0 di investitori, possiamo avere un ruolo importante nella societ\u00e0, per promuovere un futuro pi\u00f9 sostenibile, non solo per i nostri clienti, ma anche per le comunit\u00e0 in cui operiamo e per il mondo in cui viviamo. C\u2019\u00e8 ancora tanto da fare per promuovere il progresso sociale, l\u2019emancipazione economica della donna rester\u00e0 un\u2019area critica a cui prestare attenzione anche con il nuovo fondo Social Progress\u201d."}