{"date": "20210215", "category": "Fotovoltaico", "title": "A2A acquista un portafoglio di 17 impianti fotovoltaici, diventando il secondo operatore nelle rinnovabili", "text": "A2A ha siglato un accordo vincolante per l\u2019acquisizione di un portafoglio di 17 impianti fotovoltaici con una potenza nominale di 173 MW, attualmente gestiti da Octopus Renewables. L\u2019asset \u00e8 il pi\u00f9 grande portafoglio, senza incentivi GSE, di impianti in Italia, di cui 9 localizzati nel Lazio e 8 in Sardegna. Octopus Renewables \u00e8 un operatore specializzato nella gestione di investimenti nel settore delle energie rinnovabili parte del Gruppo britannico Octopus Investments. Il corrispettivo per questa operazione \u00e8 di 205 milioni di euro, cui corrisponde un equity IRR, internal rate of return, di circa il 6%. \u201cQuesta operazione rappresenta il primo investimento rilevante nella direzione indicata dal nuovo Piano Industriale presentato a fine gennaio\u201d. \u2013 ha dichiarato Renato Mazzoncini Ad di A2A \u2013 \u201cCon l\u2019acquisizione di questi 17 impianti consolidiamo la posizione di secondo operatore nelle rinnovabili per capacit\u00e0 installata in Italia e incrementiamo la quantit\u00e0 di energia green a disposizione dei clienti\u201d. Gli impianti potranno garantire un aumento della capacit\u00e0 installata che permetter\u00e0 di produrre a regime circa 420 GWh all\u2019anno di energia green pari al consumo annuo di circa 200.000 clienti residenziali, consentendo di evitare l\u2019emissione di 2,5 milioni di tonnellate di Co2 complessive (nell\u2019intero ciclo di vita degli impianti). Le dimensioni dei singoli impianti e le soluzioni di connessione utilizzate, creano le condizioni per l\u2019utilizzo, in un prossimo futuro, di tecnologie come lo storage e l\u2019idrogeno.Gli asset di Octopus si aggiungono al portafoglio fotovoltaico di 111 MW gi\u00e0 in possesso di A2A. In virt\u00f9 di questa acquisizione, A2A raggiunge 33% di energia prodotta da fonti rinnovabili"}