{"date": "20210118", "category": "Valorizzazione delle persone", "title": "Intesa, 3500 assunzioni entro il 2024", "text": "Intesa Sanpaolo proceder\u00e0 a ulteriori 1.000 assunzioni, in aggiunta alle 2.500 gi\u00e0 previste dall\u2019accordo sindacale, del 29 settembre 2020, sottoscritto con FABI, FIRST/CISL, FISAC/CGIL, UILCA e UNISIN, finalizzato a un ricambio generazionale senza impatti sociali e alla valorizzazione delle persone del Gruppo Intesa Sanpaolo risultante dall\u2019acquisizione di UBI Banca, con il quale si \u00e8 data la possibilit\u00e0 ad almeno 5.000 persone di richiedere l\u2019uscita volontaria per pensionamento o Fondo di Solidariet\u00e0. Intesa Sanpaolo, facendo seguito alla verifica svolta con le Organizzazioni Sindacali in merito al raggiungimento delle almeno 5.000 uscite volontarie, intende infatti accogliere tutte le oltre 7.200 adesioni volontarie validamente pervenute e procedere di conseguenza, come chiesto dalle Organizzazioni Sindacali, a 3.500 assunzioni complessive, che saranno perfezionate entro il primo semestre 2024. Questa decisione conferma l\u2019efficace prosecuzione del processo di integrazione di UBI Banca nel Gruppo Intesa Sanpaolo e segue l\u2019accordo sindacale sottoscritto il 30 dicembre 2020 in merito ai trattamenti riguardanti le 5.107 persone incluse nel ramo d\u2019azienda da cedere a BPER Banca. Nelle prossime settimane sar\u00e0 avviata la procedura sindacale in relazione alla fusione per incorporazione di UBI Banca nella Capogruppo Intesa Sanpaolo."}