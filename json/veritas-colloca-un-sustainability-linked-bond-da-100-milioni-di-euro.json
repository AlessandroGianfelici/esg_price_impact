{"date": "20201211", "category": "UniCredit nel duplice ruolo di Sole Bookrunner ed ESG Structuring Advisor", "title": "Veritas colloca un Sustainability-Linked Bond da 100 milioni di euro", "text": "Veritas, prima multiutility del Veneto per i servizi pubblici essenziali, idrico integrato e ambientale, annuncia il closing dell\u2019operazione di collocamento di un prestito obbligazionario, non convertibile e non garantito, di importo complessivo pari a 100 milioni di euro finalizzato a supportare i piani di investimento della societ\u00e0. L\u2019obbligazione di nuova emissione, che prevede un tasso fisso annuale pari al 3,25% e una scadenza a 7 anni, \u00e8 un \u201cSustainability-Linked Bond\u201d, legata cio\u00e8 al raggiungimento e al mantenimento da parte della societ\u00e0 emittente di specifici standard di sostenibilit\u00e0 ESG. L\u2019operazione \u00e8 stata portata a termine da UniCredit, intervenuta con il duplice ruolo di Sole Bookrunner ed ESG Structuring Advisor. La profonda conoscenza del mercato da parte di UniCredit e la sua costante presenza tra le banche leader nel settore della finanza sostenibile, uniti ai solidi indicatori economico-finanziari del Gruppo Veritas, hanno generato un forte interesse ed attratto domanda da, un panel diversificato di investitori istituzionali italiani, 55%, e internazionali, 45%. Il Presidente di Veritas, Vladimiro Agostini ha dichiarato: \u201cSiamo lieti di vedere confermato l\u2019interesse degli investitori obbligazionisti nelle nostre attivit\u00e0, tutte dedicate alla protezione dell\u2019ambiente e alla sua salvaguardia. Questo bond, infatti, certificher\u00e0 l\u2019impegno di Veritas nel perseguire lo sviluppo sostenibile, in particolare quello dedicato ai servizi pubblici essenziali. Nel ringraziare UniCredit per il lavoro svolto, colgo l\u2019occasione per estendere il ringraziamento a tutti i nostri tecnici e lavoratori che garantiscono la salubrit\u00e0 del nostro territorio, osservando con piacere che la fiducia espressa dagli investitori nei nostri piani di sviluppo si accompagna a quella gi\u00e0 confermata dei nostri azionisti pubblici, ovvero tutti i Comuni del territorio in cui operiamo che, ovviamente, include anche la citt\u00e0 di Venezia\u201d. Luisella Altare, Regional Manager Nord Est di UniCredit, ha commentato: \u201cIl successo dell\u2019emissione obbligazione di Veritas deriva, oltre che dalla riconosciuta seriet\u00e0 e affidabilit\u00e0 dell\u2019emittente, dalla capacit\u00e0 di UniCredit di valorizzare la propria duplice natura di banca commerciale, con rapporti solidi e radicati con i principali stakeholder del territorio, e di leader nel favorire l\u2019accesso delle imprese al mercato dei capitali. Mi piace inoltre sottolineare l\u2019attenzione verso i temi della sostenibilit\u00e0 che ci accomuna a Veritas e che ci ha portato recentemente a definire nuovi target ESG nell\u2019ambito del nostro impegno per la transizione verso un\u2019economia sostenibile\u201d."}