{"date": "20210512", "category": "Green Bond", "title": "NN IP: un investitore su due punta sui green bond per esporsi all\u2019obbligazionario sostenibile", "text": "NN investment Partners (NN IP) ha condotto un sondaggio dal quale \u00e8 emerso che le obbligazioni verdi sono gli strumenti a reddito fisso sostenibili pi\u00f9 popolari tra gli investitori istituzionali, con il 45% che afferma che offrano il maggior impatto positivo, seguiti da sustainability linked bond (37%), social bond (11%) e transition bond (7%). \u201cNon \u00e8 una sorpresa che le obbligazioni verdi siano chiaramente gli strumenti sostenibili a reddito fisso pi\u00f9 popolari perch\u00e9 costituiscono il mercato pi\u00f9 maturo e liquido\u201d ha dichiarato Bram Bos, Lead Portfolio Manager Green Bonds, NN Investment Partners. Tale percezione \u00e8 confermata dai dati molto positivi rilevati nel 2021 in cui le emissioni di\u00a0green bond\u00a0hanno raggiunto nuovi massimi mensili a marzo toccando quota 48 miliardi in aumento rispetto al precedente primato di 44 miliardi stabilito nel settembre 2020.  Visti i risultati registrati nel 2021, NN IP ha rivisto al rialzo il target delle emissioni annuali a\u00a0400 miliardi. Se la stima fosse confermata spingerebbe\u00a0il mercato globale dei green bond ben oltre 1 trilione entro la fine dell\u2019anno. Questi risultati sono sostenuti dalle emissioni sovrane, con l\u2019Italia\u00a0che \u00e8\u00a0entrata per la prima volta nel mercato dei green bond a marzo, e la Francia che ha emesso il suo secondo green bond nel corso del mese. Altri paesi, come la Spagna e il Regno Unito, dovrebbero attingere al mercato per la prima volta nel corso dell\u2019anno. Le obbligazioni verdi sembrano destinate a rimanere interessanti per gli emittenti nel prossimo futuro, date le attuali dinamiche di mercato ma ci\u00f2 che permane \u00e8 la radicata percezione di una frangia importante degli investitori (44%) che l\u2019investimento in green bond restituisca rendimenti inferiori. In verit\u00e0 i green bond, insieme ai vantaggi in capo agli emittenti, sono vantaggiosi anche per gli investitori infatti, come afferma Bos \u201cnegli ultimi sette anni, in media un portafoglio di obbligazioni verdi denominate in euro ha generato 40 punti base in pi\u00f9 di un portafoglio di obbligazioni tradizionali, e per le obbligazioni corporate, la differenza \u00e8 di 60 punti base\u201d."}