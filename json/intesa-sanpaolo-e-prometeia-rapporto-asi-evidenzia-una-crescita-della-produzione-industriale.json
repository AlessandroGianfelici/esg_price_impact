{"date": "20210512", "category": "Industria italiana", "title": "Intesa Sanpaolo e Prometeia, Rapporto ASI evidenzia una crescita della produzione industriale", "text": "Secondo le ricerche del\u00a0Rapporto ASI\u00a0(Analisi Settori Industriali), curato da\u00a0Intesa Sanpaolo\u00a0in collaborazione con\u00a0Prometeia,\u00a0l\u2019industria italiana ha registrato un significativo rimbalzo, a partire da maggio 2020, pi\u00f9 intenso di quello osservato in altre fasi cicliche. Spinte di ripresa sono giunte sia dal mercato interno sia dai mercati internazionali, dove le esportazioni italiane (-8.8% a prezzi costanti nel 2020) hanno registrato una\u00a0migliore capacit\u00e0 di tenuta nel confronto con Germania (-9.1%) e Francia (-16%). I settori che potranno avvantaggiarsi di tassi di crescita pi\u00f9 dinamici nel quinquennio 2021-25 sono Elettronica (+6.6% in media d\u2019anno, in termini di fatturato a prezzi costanti), Meccanica (+6%), Autoveicoli e moto (+6%), ed Elettrotecnica (+5.8%) ovvero le specializzazioni produttive pi\u00f9 direttamente interessate dalla prevista accelerazione del ciclo degli investimenti, con effetti a cascata sui settori posizionati a monte della catena del valore (Prodotti in metallo +5%, Metallurgia +3.9%), che beneficeranno, al contempo, del traino del ciclo edilizio. Il sostegno delle costruzioni sar\u00e0 visibile anche sui\u00a0Prodotti e materiali da costruzione (+4.2% in media d\u2019anno nel 2021-25) e sui\u00a0Mobili\u00a0(+4%), sommandosi, nel caso di questi ultimi, a un contributo determinante del canale estero e dei consumi interni legati al comfort domestico, che potranno divenire un trend strutturale anche post pandemia, agevolati dagli\u00a0incentivi legati alle ristrutturazioni edilizie. Gli\u00a0Elettrodomestici, invece, in recupero nel periodo di crisi, torneranno a registrare tassi di crescita pi\u00f9 moderati lungo l\u2019orizzonte di previsione (+1.9%). Sopra la media l\u2019evoluzione stimata per il\u00a0Sistema moda\u00a0(+5.1%), che vede la crescita del 2021-22 accelerata dal rimbalzo statistico dai minimi toccati nel 2020, a fronte di condizioni di domanda ancora fragili, soprattutto sul mercato interno, che favoriranno un\u00a0aumento dell\u2019import penetration. Un buon dinamismo caratterizzer\u00e0 anche il\u00a0Largo consumo\u00a0(+3.1% in media d\u2019anno nel 2021-25), che potr\u00e0 beneficiare di una ripresa della cosmesi (anche sui mercati esteri), penalizzata dal crollo imposto dalla pandemia (in particolare nella cosmetica professionale), oltre che da una domanda di prodotti per la detergenza che rester\u00e0 trainante anche col superamento dell\u2019emergenza sanitaria. Gli\u00a0Altri intermedi\u00a0(+2.9%) e gli\u00a0Intermedi chimici\u00a0(+2.6%), invece, potranno gradualmente tornare a crescere in linea con le medie di lungo periodo, da qui al 2025, esaurito il sostegno del processo di ricostituzione delle scorte nei settori a valle della filiera. Nella parte bassa della graduatoria 2021-25 si posizionano, infine, i settori meno colpiti dalla crisi 2020, quali\u00a0Farmaceutica e Alimentare e bevande\u00a0che, pur accelerando, mostreranno ritmi di crescita attorno al 2% in media d\u2019anno. Il ciclo degli investimenti avr\u00e0 un ruolo cruciale nell\u2019accelerare la ripresa dell\u2019industria italiana, grazie al supporto dei fondi\u00a0Next Generation EU\u00a0e al loro impiego attraverso le linee guida dettate dal\u00a0Piano Nazionale di Ripresa e Resilienza\u00a0(PNRR), esercitando un effetto traino sul fatturato manifatturiero lungo l\u2019intero orizzonte al 2025\u00a0(+2.6% in media d\u2019anno nel 2023-25, a prezzi costanti). Gli\u00a0investimenti pubblici, in particolare nelle\u00a0costruzioni, dove l\u2019Italia ha accumulato il gap pi\u00f9 ampio nei confronti dei concorrenti europei, potranno\u00a0tornare protagonisti\u00a0accanto agli investimenti privati, dove il divario accumulato \u00e8 minore, grazie all\u2019azione mirata del sistema incentivante introdotto nel 2016 (Piano Industria 4.0, pi\u00f9 volte rimodulato), sostenendo la transizione del manifatturiero italiano verso gli obiettivi sfidanti di una maggiore\u00a0innovazione, della trasformazione digitale e della transizione ambientale. Resta un\u00a0gap da colmare nella digitalizzazione\u00a0dei servizi di vendita (e-commerce, utilizzo di website strutturati), negli aspetti infrastrutturali (fibra ottica, 5G) e nelle competenze ICT interne alle aziende, che in parte potrebbe essere stato assorbito durante la crisi,\u00a0per far fronte a un mercato sempre meno fisico e pi\u00f9 on-line."}