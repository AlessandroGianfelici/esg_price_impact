{"date": "20210218", "category": "ESG scores", "title": "Enel, tra le 50 aziende pi\u00f9 sostenibili nel mondo ai \u201c2020 SEAL Business Sustainability Awards\u201d", "text": "Enel \u00e8 tra i vincitori dei 2020 SEAL (Sustainability, Environmental Achievement & Leadership) Business Sustainability Awards, che premiano la leadership, la trasparenza e l\u2019impegno di brand globali in pratiche di business sostenibili. Nello specifico, Enel \u00e8 stata inserita nella categoria 2020 SEAL Organizational Impact Award, che riconosce la performance di sostenibilit\u00e0 aziendale complessiva e rappresenta le 50 aziende pi\u00f9 sostenibili a livello globale.  Il 2020 SEAL Organizational Impact Award combina due serie di dati ESG di livello mondiale, la A-List del CDP e il Corporate Sustainability Assessment (CSA, ora incluso in S&P Global ESG Scores). I vincitori sono stati selezionati combinando e classificando i risultati aggregati di queste due valutazioni di sostenibilit\u00e0.\u00a0\u00a0 In particolare, al riconoscimento di Enel nel 2020 SEAL Organizational Impact Award hanno contribuito il punteggio massimo (A/A) ottenuto nell\u2019ultima edizione del CDP per il secondo anno consecutivo e l\u2019ottimo punteggio, il pi\u00f9 alto di sempre per Enel (89/100), ottenuto nel CSA. Entrambe le valutazioni hanno riconosciuto la leadership di Enel nell\u2019affrontare il cambiamento climatico e nel promuovere la decarbonizzazione dell\u2019economia globale, promuovendo l\u2019open innovation e pratiche responsabili di gestione aziendale lungo l\u2019intera catena del valore.\u00a0 SEAL Awards \u00e8 un\u2019organizzazione a sostegno dell\u2019ambiente che premia la leadership con i suoi riconoscimenti, finanzia la ricerca e porta avanti campagne di riduzione dell\u2019impatto ambientale. I pilastri fondamentali di SEAL Awards sono i Business Sustainability Awards, che premiano le aziende pi\u00f9 sostenibili a livello mondiale, gli Environmental Journalism Awards e gli Environmental Research Grants."}