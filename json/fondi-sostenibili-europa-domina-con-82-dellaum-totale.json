{"date": "20210430", "category": "Fondi sostenibili", "title": "Fondi sostenibili, Europa domina con 82% dell\u2019AuM totale", "text": "I fondi sostenibili hanno raccolto capitali per 150 miliardi durante il primo trimestre 2021 aggiornando i valori di asset under management (AUM) che hanno raggiunto i 1700 miliardi , secondo i dati Morningstar. L\u2019Europa continua a dominare la classifica con l\u201982% dell\u2019AUM, seguita dagli Stati Uniti al secondo posto con il 13%.I flussi nell\u2019industria europea dei fondi sostenibili rappresentano ora la maggior parte dei nuovi capitali investiti, con il 51% dei flussi complessivi di fondi europei diretti ai prodotti ESG. In Europa, i fondi attivi battono gli ETF, con il 70% dei capitali che, nel primo trimestre, confluisce nelle gestioni attive, lasciando i fondi indicizzati al 30%, sebbene questa cifra continui ad aumentare. Negli Stati Uniti \u00e8 vero il contrario, con il 70% di tutti i flussi sostenibili diretti ai fondi passivi, di cui gli ETF tematici sull\u2019energia pulita sono i pi\u00f9 popolari, rappresentando quattro dei primi cinque fondi pi\u00f9 popolari. Il numero di prodotti lanciati sul mercato si \u00e8 mantenuto consistente poich\u00e9 169 nuovi fondi sono stati quotati sul mercato, dato leggermente in calo rispetto al record di 215 lanci stabiliti nel quarto trimestre del 2020, e l\u2019Europa \u00e8 in cima alle classifiche anche in questo senso, con il 66% di tutti i nuovi prodotti. Secondo Bloomberg Intelligence, i flussi globali di ETF ESG dovrebbero raddoppiare quest\u2019anno, con un flusso record di 45 miliardi verso i prodotti passivi nel primo trimestre, una cifra pari al 60% dei flussi annuali totali nel 2020. "}