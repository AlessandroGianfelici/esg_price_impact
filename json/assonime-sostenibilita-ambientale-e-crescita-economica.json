{"date": "20210519", "category": "Transizione energetica", "title": "Assonime, sostenibilit\u00e0 ambientale e crescita economica", "text": "Si \u00e8 tenuto il Convegno di presentazione del Rapporto di\u00a0Assonime, Associazione fra le Societ\u00e0 italiane per azioni. \u201cInnovare per la crescita sostenibile: strategie di impresa e politica pubblica\u201d \u00e8 stato predisposto da un gruppo di lavoro di Giunta coordinato da Cesare Avenia. Il tema affrontato in questo Rapporto \u00e8 come conciliare il miglioramento della sostenibilit\u00e0 ambientale, che \u00e8 imprescindibile e va perseguito con incisivit\u00e0, con la crescita economica. La prima parte del Rapporto mostra, sulla base dell\u2019esperienza di alcune delle principali imprese operanti in Italia nei vari settori, dall\u2019energia ai trasporti, dall\u2019industria manifatturiera ai servizi, che\u00a0la sostenibilit\u00e0 fa ormai parte delle dinamiche concorrenziali. Nella seconda parte\u00a0del Rapporto sono indicate alcune linee di azione per\u00a0la politica pubblica\u00a0volte a sostenere e integrare\u00a0l\u2019azione del mercato per la crescita sostenibile, tra cui si possono citare: eliminare alcuni ostacoli amministrativi e normativi ingiustificati agli investimenti e all\u2019innovazione; lanciare iniziative a sostegno della domanda green; valutazione antitrust degli accordi di cooperazione orizzontale in materia ambientale. L\u2019incontro \u00e8 stato aperto da\u00a0Innocenzo Cipolletta, Presidente Assonime e da\u00a0Cesare Avenia, Presidente Fondazione Ericsson. Dopo l\u2019apertura \u00e8 iniziata la prima tavola rotonda, dal titolo\u00a0Transizione ecologica e competitivit\u00e0 nelle strategie di impresa, dove sono intervenuti\u00a0Michaela Castelli, Presidente Acea, Giuseppe Lavazza,\u00a0Vice Presidente Lavazza,\u00a0Pietro Salini, Ad Webuild. \u201cLo stretto rapporto tra utilities e territorio assume particolare rilevanza in questo momento storico in cui ascolto e condivisione di prospettive e bisogni contribuiscono alla gestione e al superamento della crisi attuale\u201d, ha confermato Michaela Castelli. Durante la prima parte dell\u2019incontro sono state presentate tre case studies: Innovazione nella rete nazionale di trasmissione dell\u2019energia elettrica \u2013\u00a0Massimiliano Garri, Responsabile Innovation & Market solutions Terna; La digitalizzazione del porto di Livorno \u2013\u00a0Emanuele Ianetti, Ad di Ericsson Telecomunicazioni; La filiera sostenibile del grano tenero \u2013\u00a0Michele Zerbini, Soft Wheat and Flour Purchasing Senior Manager Barilla \u201cTutti i nostri porgetti di innovazione sono mapati sugli\u00a0SDGs\u201d, ha commentato\u00a0Garri, spiegando come la cultura dell\u2019innovazione di Terna consenta la realizzazione di infrastrutture di rete pi\u00f9 sicure e sostenibili. Nella seconda tavola rotonda, dal titolo \u201cLe sfide per la politica pubblica\u201d, sono intervenuti Fraco Bassanini, Presidente Fondazione Astrid,\u00a0Nicola Pesaresi, Commissione Europea,\u00a0Andrea Renda,\u00a0Ceps. Il confronto \u00e8 stato moderato da\u00a0Ginevra Bruzzone, Assonime. Nello specifico ognuno dei tre partecipanti ha sviluppato una specifica tematica: Le semplificazioni, trattata da Bassanini; Gli aiuti di Stato per la transizione ecologica e digitale nei PNRR, trattata da Pesaresi; La nuova politica industriale per la doppia transizione, trattata da Renda. Infine, \u00e8 intervenuto il Ministro delle Infrastrutture e della Mobilit\u00e0 Sostenibili,\u00a0Enrico Giovannini, il quale ha raccolto le conclusioni di questa giornata di confronto."}