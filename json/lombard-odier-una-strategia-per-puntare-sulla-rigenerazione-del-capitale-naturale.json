{"date": "20210224", "category": "Speciale Consulentia21", "title": "Lombard Odier, una strategia per puntare sulla rigenerazione del Capitale Naturale", "text": "Si pu\u00f2 sempre sperare in una fuga su Marte, avventura che il recente successo della missione della Nasa potrebbe rendere realizzabile in futuro. Ma prima di arrivare a ci\u00f2, all\u2019umanit\u00e0 conviene focalizzarsi nella conservazione del Capitale Naturale. Un concetto, quest\u2019ultimo, che apparentemente non sembra nuovo in quanto legato all\u2019esistenza stessa della Terra, ma nuovo \u00e8 il fatto, sempre pi\u00f9 preso in considerazione nei modelli economici, di non considerarlo infinito, scontato e senza prezzo.  \u201cL\u2019idea di iniziare a contabilizzare il consumo delle risorse naturali nei modelli economici \u00e8 stato introdotto nel 1999 dal libro \u201cCapitalismo naturale\u201d alla base di molti concetti della Green Economy\u201d osserva Giancarlo Fonseca Head of distribution di Lombard Odier, nel corso di Consulentia21 organizzata da Anasf. E il concetto di Capitale Naturale \u00e8 quanto meno attuale, visto he anche il neopresidente del consiglio Mario Draghi ha detto di volere attivare la poco conosciuta legge sulla difesa del Capitale Naturale approvata in Italia nel 2015. Il Capitale Naturale \u00e8 la pi\u00f9 grande asset class del nostro sistema economico ed industriale sulla quale poggia il 50% del PIL globale. \u201cIl Capitale Naturale \u00e8 l\u2019insieme delle risorse naturali. Esiste da milioni di anni ma negli ultimi 150 anni, con lo sviluppo industriale, un lasso di tempo che \u00e8 un infinitesimo rispetto all\u2019esistenza della Terra, l\u2019uomo \u00e8 stato in grado di deforestare il 40% della superficie terrestre e di ridurre del 30% la biodiversit\u00e0. Un ritmo che deve essere arrestato perch\u00e9 il danno agli ecosistemi rischia di diventare irreversibile e portare a un livello di rendere impossibile la vita sul pianeta\u201d spiega Andrea Illy, presidente dello storico gruppo Illycaff\u00e8 e della nuova Regenerative Society Foundation.  \u201cScopo della Fondazione \u00e8 promuovere progetti validati di rigenerazione presso la comunit\u00e0 finanziaria per fare da trait d\u2019union e trovare le risorse per sostenere iniziative che ripristino la biodiversit\u00e0, motore di accumulo del Capitale Naturale\u201d osserva Illy, \u201cun settore che pu\u00f2 avere un ruolo importante \u00e8 l\u2019agricoltura, responsabile, insieme all\u2019allevamento, del 25% delle emissioni di gas. Ma se si passasse a colture rigenerative l\u2019effetto sarebbe addirittura positivo sullo stock di CO2\u201d. Al contrario l\u2019agricoltura intensiva con l\u2019aggiunta di fertilizzanti \u00e8 uno dei principali responsabili di creazione di gas serra\u201d.  E la sostenibilit\u00e0 non \u00e8 solo una questione di preservazione dell\u2019ambiente, ma ha chiare implicazioni finanziarie. \u201cPer valutare un\u2019azienda si usa il metodo del discounted cash flow. A parit\u00e0 di flussi di cassa, un pi\u00f9 basso profilo di rischio, permette di applicare un tasso inferiore e il valore finale aumenta\u201d puntualizza Illy. \u201cCome societ\u00e0 di investimento abbiamo iniziato a introdurre il rischio ambientale nei nostri modelli di investimento. Abbiamo sviluppato un modello proprio, in partnership con l\u2019Universit\u00e0 di Oxford, per calcolare la traiettoria climatica dei nostri investimenti, cio\u00e8 a quale grado di innalzamento della temperatura terrestre portano le attivit\u00e0 delle aziende in portafoglio\u201d osserva Fonseca, \u201covviamente cerchiamo di focalizzarci su quelle che tendono verso gli 1,5\u00b0 dell\u2019Accordo di Parigi, mentre l\u2019indica mondiale MSCI World tende verso un surriscaldamento superiore ai 3\u00b0. Il valore delle aziende che non applicano modelli sostenibili \u00e8 destinato a scendere e vogliamo evitare di essere esposti a tali rischi\u201d.  Oggi la gran parte degli asset green in cui sono investiti i fondi di Lombard Odier sono focalizzati su aziende che danno un\u2019esposizione sui temi della transizione energetica. Il prossimo passo sar\u00e0 cogliere le opportunit\u00e0 del cambio di paradigma dalla conservazione delle risorse terrestri alla rigenerazione. \u201cIl tema della biodiversit\u00e0, della circolarit\u00e0, della conservazione delle risorse naturali e delle acque \u00e8 un tema pi\u00f9 recente da punto di vista dell\u2019investimento, ma sul quale \u00e8 necessario fare un\u2019accelerazione. Bisogna andare a capire quali aziende hanno i modelli di business che incorporano questa visione, al di l\u00e0 degli score attuali ESG. Tra le large cap ci sono alcune eccellenze, imprese che stanno supportando i sistemi industriali verso questa transizione, in particolare nei settori tecnologico, della digitalizzazione e delle infrastrutture, ma le societ\u00e0 pi\u00f9 innovative si trovano tra le mid cap e mi aspetto molto dai private equity che avranno un ruolo importante nel portare sul mercato societ\u00e0 con validi modelli di transizione energetica\u201d conclude il rappresentante di Lombard Odier."}