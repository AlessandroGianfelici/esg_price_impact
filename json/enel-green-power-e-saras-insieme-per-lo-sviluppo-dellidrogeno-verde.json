{"date": "20210216", "category": "Idrogeno verde", "title": "Enel Green Power e Saras insieme per lo sviluppo dell\u2019idrogeno verde", "text": "Enel, attraverso la sua controllata Enel Green Power, e Saras hanno siglato un protocollo d\u2019intesa per sviluppare un progetto di idrogeno verde in Sardegna. La soluzione allo studio prevede l\u2019utilizzo di un elettrolizzatore da 20 MW alimentato da energia rinnovabile prodotta sul posto per fornire idrogeno verde da utilizzare come materia prima nella raffineria Saras presso il sito industriale di Sarroch, in provincia di Cagliari. \u201cLa firma di questo protocollo di intesa \u2013 commenta Salvatore Bernabei, CEO di Enel Green Power \u2013 conferma l\u2019impegno del Gruppo Enel nel promuovere lo sviluppo dell\u2019idrogeno verde in Italia e nel mondo, accelerando la transizione energetica. Siamo alla costante ricerca di collaborazioni per individuare le migliori applicazioni di questa tecnologia, in particolare nei settori industriali non elettrificabili e con emissioni pi\u00f9 difficili da abbattere, tra cui il settore dell\u2019industria chimica\u201d. \u201cCome Saras ci confrontiamo da tempo e attentamente con le sfide della transizione energetica \u2013 commenta Dario Scaffardi, CEO di Saras \u2013 e negli ultimi anni abbiamo rafforzato la nostra base di competenze con una serie di progetti finalizzati a ridurre sensibilmente il \u201ccarbon footprint\u201d della raffineria. Questa collaborazione con Enel Green Power ci consente di sviluppare con un partner ideale uno di questi, la produzione e utilizzo di idrogeno green, considerata oggi una delle strategie a maggior potenziale per la decarbonizzazione dei processi di raffinazione e la produzione di combustibili di nuova generazione. Il nostro sito di Sarroch si presta, in modo particolare, per dimensioni, posizione e caratteristiche strutturali a sviluppare ed accogliere un progetto di produzione di idrogeno verde con evidenti potenzialit\u00e0 di sviluppo e di crescita\u201d. Nel contesto della transizione energetica, l\u2019idrogeno pu\u00f2 offrire un contributo prezioso per la decarbonizzazione delle industrie ad alta intensit\u00e0 energetica come ad esempio il settore chimico, aviazione, trasporto marittimo e ferroviario non elettrificato, purch\u00e9 sia prodotto in maniera sostenibile. Enel Green Power \u00e8 impegnata nella realizzazione e sviluppo di progetti per la produzione e utilizzazione di idrogeno \u201cverde\u201d o \u201crinnovabile\u201d, ricavato da elettrolisi dell\u2019acqua alimentata esclusivamente da energia elettrica rinnovabile. Il Gruppo ha quindi avviato lo studio di nuovi modelli di business che includano l\u2019offerta di idrogeno verde per la decarbonizzazione dei settori industriali, con partnership e progetti gi\u00e0 in fase di sviluppo in Cile, Spagna, Stati Uniti e Italia. Saras dispone di capacit\u00e0 tecnologiche e know-how nella produzione e gestione di idrogeno, ed ha oggi in corso diversi studi per esplorare alcuni processi di decarbonizzazione nella produzione e utilizzo di questo vettore energetico. L\u2019idrogeno \u00e8 parte integrante, attraverso un network diffuso, del processo di raffinazione di Saras per il suo utilizzo nei processi di hydrocraking e hydrotreatment, ed \u00e8 oggi garantito dal complesso IGCC e da due unit\u00e0 di reforming del sito industriale."}