{"date": "20210118", "category": "Net zero economy", "title": "Bain & Company: la trasformazione Net Zero generer\u00e0 13.000 mld di dollari di nuovi investimenti", "text": "L\u2019obiettivo Comunitario di neutralizzare le emissioni al 2050, il cosiddetto \u201cnet zero\u201d, pone al nostro Paese sfide considerevoli sul piano strategico e organizzativo. Considerando che, industria pesante e trasporto di lungo raggio saranno solo marginalmente interessati dall\u2019elettrificazione e, con le attuali politiche ambientali, al 2050 genereranno ancora circa 15 miliardi di tonnellate di CO2, per raggiungere il traguardo con successo, sar\u00e0 imprescindibile concentrare gli sforzi sull\u2019innovazione tecnologica e su una decisa semplificazione del contesto normativo e regolatorio. \u201cNell\u2019accelerazione globale verso la net zero economy, l\u2019Italia pu\u00f2 e deve giocare un ruolo di primo piano. \u00c8 fondamentale, tuttavia, muoversi rapidamente, per non perdere terreno rispetto ai competitor europei\u201d, commenta Roberto Prioreschi, Managing Director di Bain & Company per Italia e Turchia. Per la societ\u00e0 di consulenza, lo sforzo nazionale, dovr\u00e0 necessariamente prevedere un nuovo modello di collaborazione tra istituzioni e operatori privati del settore delle rinnovabili.  \u201cAlle prime \u00e8 chiesto di definire un adeguato quadro di misure volte a stimolare la domanda, prime fra tutte la semplificazione dei processi autorizzativi per gli impianti. Alle aziende si chiede l\u2019attivazione di modelli di business innovativi, capaci di generare e valorizzare una vera e propria filiera tecnologica made in Italy, distintiva e competitiva nell\u2019ambito del pi\u00f9 ampio sforzo europeo verso il Green Deal\u201d. \u201cTra le aree pi\u00f9 interessanti, le nuove tecnologie in ambito fotovoltaico o le bioenergie \u201ca basso impatto\u201d, quali quelle di origine organica, circolari da materie plastiche e idrogeno low-zero carbon\u201d, aggiunge Alessandro Cadei, Partner di Bain & Company e responsabile EMEA per la practice Energy & Natural Resources. In particolare, Bain & Company ritiene necessario: La produzione di energia rinnovabile dovr\u00e0 passare dall\u2019attuale 17% al 65% dei consumi di energia primaria. La capacit\u00e0 elettrica rinnovabile dovr\u00e0 aumentare di quasi 8 volte (da 1.5 TW a 15 TW): ci\u00f2 implica, per la sola parte impiantistica, investimenti per circa 10.000 miliardi di dollari. La velocit\u00e0 di riduzione dell\u2019intensit\u00e0 energetica, che oggi viaggia a ritmo di circa 1% annuo, dovrebbe aumentare di almeno tre volte, favorendo la diffusione di nuove soluzioni per cicli produttivi, edilizia, riscaldamento. Peraltro, al 2030, l\u2019economia circolare \u2013 fortemente correlata all\u2019efficienza energetica \u2013 creer\u00e0 un giro d\u2019affari stimato in circa 2.000 miliardi di dollari a livello globale. Infine, i consumi energetici finali dei combustibili \u201ccarbon neutral\u201d, dovranno pesare per oltre il 10%, con almeno 2 TW di capacit\u00e0 di elettrolizzatori e un investimento di almeno 3.000 miliardi di dollari (senza tener conto dei necessari investimenti per infrastrutture di trasporto, stoccaggio e distribuzione ed utilizzo). Quale fattore abilitante primario di tutta la mobilitazione verso gli obiettivi \u201cnet zero\u201d, resta imprescindibile, a livello nazionale e non solo, una strategia chiara, coerente e fattiva per la gestione sostenibile delle risorse ambientali, vero e proprio volano di innovazione e di sviluppo industriale a paradigma \u201cgreen\u201d."}