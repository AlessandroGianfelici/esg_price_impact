{"date": "20210512", "category": "Emissioni zero", "title": "Robeco, mandato da 87 mln da National Trust per la mitigazione del cambiamento climatico", "text": "Robeco ha ricevuto un mandato di 87 milioni di euro dal National Trust, il pi\u00f9 grande ente di beneficenza europeo per la conservazione, per affiancarlo nel raggiungimento del suo impegno ad azzerare le emissioni nette di carbonio entro il 2030. Consigliato dalla societ\u00e0 di investimenti globale Cambridge Associates, questa nomina da parte del National Trust riflette l\u2019intenzione di allineare la sua strategia di investimento con il suo obiettivo di mitigare il cambiamento climatico e proteggere l\u2019ambiente naturale. Questo investimento rappresenta anche uno dei primi asset per il Climate Global Credits Fund di Robeco, fondo che investe in un portafoglio globale di obbligazioni societarie diversificate con espliciti obiettivi climatici che contribuiscono agli obiettivi dell\u2019Accordo di Parigi. La strategia Climate Global Credits di Robeco \u2013 la prima strategia globale a reddito fisso ad essere pienamente conforme al benchmark UE per gli investimenti allineati a Parigi \u2013 parte da un\u2019impronta di carbonio inferiore del 50% rispetto al pi\u00f9 ampio mercato delle obbligazioni societarie e mira a decarbonizzarsi del 7% all\u2019anno, sovraperformando al tempo stesso il suo nuovo benchmark conforme a Parigi, il Solactive Paris Aligned Global Corporate Index, che \u00e8 stato sviluppato insieme a Robeco. Le considerazioni sul cambiamento climatico sono pienamente integrate nel processo d\u2019investimento e nella costruzione del portafoglio, con l\u2019attivit\u00e0 di engagement portato avanti dal team Active Ownership di Robeco, che fa anche parte della strategia. Katie Weber, Head of UK Institutional di Robeco ha dichiarato: \u201cSiamo onorati di aver ricevuto questo mandato dal National Trust, un partner che, come noi, attribuisce grande importanza alla salvaguardia dell\u2019ambiente. La strategia Climate Global Credits di Robeco offre agli investitori l\u2019opportunit\u00e0 di essere in prima linea nella transizione verso un\u2019economia a basse emissioni di carbonio e, per il National Trust, questo investimento contribuir\u00e0 a raggiungere i loro obiettivi di affrontare le cause del cambiamento climatico.\u201d Peter Vermeulen, Chief Financial Officer del National Trust ha commentato: \u201cCome pi\u00f9 grande ente di beneficenza europeo per la conservazione, abbiamo la responsabilit\u00e0 di combattere il cambiamento climatico, che rappresenta la pi\u00f9 grande minaccia per i luoghi, la natura e le collezioni di cui ci prendiamo cura. Data la posizione leader di Robeco negli investimenti sostenibili e la sua lunga storia e competenza nel reddito fisso, siamo lieti di fornire il capitale iniziale a questa soluzione innovativa e vediamo Robeco come un partner ideale per aiutarci a raggiungere il nostro impegno di diventare carbon net zero entro il 2030. Siamo rimasti colpiti anche dal programma di engagement di Robeco per il cambiamento climatico, rivolto alle societ\u00e0 partecipate che sono in ritardo nella transizione verso un\u2019economia a basse emissioni di carbonio.\u201d"}