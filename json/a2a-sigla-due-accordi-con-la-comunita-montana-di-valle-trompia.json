{"date": "20201117", "category": "Mobilit\u00e0 elettrica", "title": "A2A sigla due accordi con la Comunit\u00e0 Montana di Valle Trompia", "text": "A2A Energy Solutions e Comunit\u00e0 Montana Valle Trompia hanno presentato due importanti protocolli d\u2019intesa finalizzati a promuovere sui territori di competenza attivit\u00e0 volte sia a rinnovare il patrimonio immobiliare da un punto di vista energetico sia ad adottare soluzioni di mobilit\u00e0 elettrica, tramite l\u2019installazione di infrastrutture di ricarica in ambito pubblico e privato. Il protocollo riguardante l\u2019efficientamento energetico ha la durata di un anno e parte dal presupposto fondamentale che il patrimonio immobiliare italiano risulta per lo pi\u00f9 datato e poco efficiente dal punto di vista energetico. Da qui l\u2019esigenza di promuovere interventi che comportino un abbattimento dei costi per la climatizzazione estiva e invernale degli stabili e un miglioramento delle relative prestazioni energetiche, con connessa rivalutazione del prezzo di mercato. Nello stesso ambito di tutela ambientale, si colloca anche l\u2019accordo della durata di due anni sulla mobilit\u00e0 elettrica. Per A2A \u00e8 un ulteriore passo in avanti per il raggiungimento degli obiettivi del proprio Piano di Sostenibilit\u00e0, con il fine di aiutare le comunit\u00e0 in cui opera ad essere protagoniste di una nuova economia circolare, low carbon, basata su reti e servizi smart. La mobilit\u00e0 urbana rappresenta un fattore di crescita e occupazione, oltre che un presupposto indispensabile per una politica di sviluppo sostenibile, tanto che la Commissione Europea ha adottato ,nel 2011,\u00a0\u00a0il \u201cLibro Bianco, Tabella di marcia verso uno spazio unico europeo dei trasporti. Per una politica dei trasporti competitiva e sostenibile\u201d allo scopo di promuovere il dibattito sui grandi temi e criticit\u00e0 della mobilit\u00e0 e ricercare, in collaborazione con tutte le parti interessate, soluzioni efficaci e percorribili per lo sviluppo di sistemi di mobilit\u00e0 sostenibile. La mobilit\u00e0 elettrica \u00e8 una significativa opportunit\u00e0 per lo sviluppo sostenibile nel settore dei trasporti e A2A ha avviato un ampio programma di ricerca e di investimenti al fine di supportare l\u2019affermazione e la crescita del comparto nel medio termine. Ed \u00e8 proprio di questa esperienza che Comunit\u00e0 Montana intende avvalersi per progettare e sviluppare la rete di ricarica nei Comuni di competenza."}