{"date": "20201216", "category": "La nuova regolamentazione serve a proteggere gli interessi dei risparmiatori", "title": "US DOL ha varato la norma per regolare i voti nelle assemblee dei fondi pensione", "text": "Il Dipartimento del Lavoro degli Stati Uniti, US DOL, ha pubblicato la norma definitiva sulla partecipazione attiva alle assemblee da parte dei fondi pensione americani e in particolare sul voto per delega. Il provvedimento era stato annunciato da tempo e aveva suscitato grandi polemiche perch\u00e9 la bozza iniziale pubblicata il 31 agosto scorso di fatto tarpava le ali al voto e alle pratiche di azionariato attivo. Nella versione finale il Dipartimento del lavoro ha smussato gli angoli, eliminando le richieste che pi\u00f9 avevano provocato critiche, ma di fatto \u00e8 andato dritto per la propria strada. Quindi la regola di base \u00e8 che con il proprio voto il gestore deve sempre tenere a mente l\u2019interesse economico del pensionato, ma alcune incombenze pi\u00f9 pesanti, come il dover calcolare e quantificare il beneficio di ogni singolo voto, sono stati cancellate. La nuova regolamentazione stabilisce un quadro normativo per i fondi pensione relativi ai dipendenti privati da seguire quando esercitano i voti degli azionisti, inclusi quelli tramite proxy advisor e quando selezionano e controllano le societ\u00e0 di consulenza per i voti per delega. Il criterio del voto deve essere sempre quello del beneficio finanziario per i beneficiari del piano. Il Dol \u00e8 convinto che le nuove disposizioni andranno a vantaggio dei partecipanti e dei beneficiari dei piani, assicurando che i gestori responsabili dei risparmi pensionistici di milioni di lavoratori americani mettano al primo posto gli interessi finanziari dei lavoratori quando decidono se e come votare per delega. La norma dovrebbe tradursi, nelle intenzioni del regolatore in una gestione pi\u00f9 prudente. \u201cLa norma varata aiuter\u00e0 i gestori dei piani pensionistici ad adempiere ai loro doveri di prudenza e lealt\u00e0 nei confronti dei lavoratori e dei pensionati americani quando votano per delega ed esercitano altri diritti degli azionisti\u201d, ha affermato il segretario del lavoro degli Stati Uniti Eugene Scalia. \u201cLa regola riflette le modifiche in risposta ai commenti arrivati in fase di definizione per stabilire livelli appropriati di tutele clibrate per i piani di benefici per i dipendenti\u201d \u201cI fiduciari del piano ERISA dovranno mettere al primo posto la crescita e la sicurezza dei risparmi pensionistici dei lavoratori\u201d, ha aggiunto Jeanne Klinefelter Wilson, assistente segretario del lavoro per l\u2019amministrazione per la sicurezza dei benefici per i dipendenti. Sono tre i passaggi fondamentali della norma che vuole focalizzare l\u2019attenzione dei gestori sulla performance finanziaria: le decisioni di voto per delega e l\u2019esercizio dei diritti degli azionisti devono essere esclusivamente nell\u2019interesse e allo scopo esclusivo di fornire benefici ai partecipanti e beneficiari del piano considerando l\u2019impatto di eventuali costi coinvolti; garantire che i fiduciari del piano non subordinino gli interessi in termini di reddito pensionistico o benefici finanziari a qualsiasi obiettivo non pecuniario o promuovano obiettivi non pecuniari; e, infine, migliorare i rapporti e i controlli sui proxy advisors. I risparmi sui costi e altri vantaggi economici andranno ai beneficiari sotto forma di un reddito da pensione pi\u00f9 sicuro. Il Dipartimento stima che i costi incrementali di queste disposizioni saranno piccoli o probabilmente compensati da risparmi sui costi in base al piano perch\u00e9 il Dipartimento prevede che molti piani seguiranno il \u201cporto sicuro\u201d della regola e comunque la regola riflette gi\u00e0 la prassi comune. La norma finale entrer\u00e0 in vigore 30 giorni dopo la pubblicazione sul Registro Federale."}