{"date": "20210224", "category": "Investimenti ESG", "title": "Generali lancia Fenice 190, un piano da 3,5 miliardi a supporto della ripresa sostenibile", "text": "In occasione delle celebrazioni per il 190\u00b0 anniversario delle Assicurazioni Generali, per lasciare un segno tangibile e duraturo del legame tra la Compagnia e i territori in cui \u00e8 nata e cresciuta, Generali presenta Fenice 190, un piano di investimenti da 3,5 miliardi di euro per sostenere il rilancio delle economie europee colpite dal Covid\u201319, a cominciare da Italia, Francia e Germania e proseguendo durante i cinque anni del piano in tutti i paesi europei dove il Gruppo \u00e8 presente. Con Fenice 190 diventano permanenti le iniziative straordinarie avviate nel 2020 per affrontare la crisi, che hanno visto investimenti a supporto delle Pmi e dell\u2019economia reale e che hanno superato l\u2019obiettivo del miliardo di euro. A questo primo importo si aggiunge un impegno annuo di 500 milioni di euro, per i prossimi 5 anni, destinati alla crescita sostenibile, attraverso fondi di investimento internazionali indirizzati a infrastrutture, innovazione e digitalizzazione, Pmi, abitabilit\u00e0 green, strutture health care ed educazione. Il Group CEO di Generali, Philippe Donnet, ha affermato: \u201cGenerali \u00e8 tra le poche societ\u00e0 al mondo che possono vantare una cos\u00ec lunga storia. \u00c8 uno straordinario patrimonio di conoscenze ed esperienze, grazie al quale il Gruppo affronta le sfide di oggi e contribuisce a un futuro migliore per le comunit\u00e0 in cui opera, sia come assicuratore sia come innovatore sociale. Il 190\u00b0 anniversario cade in un anno decisivo per superare insieme la pi\u00f9 grave crisi mondiale dal dopoguerra e porre le premesse per un grande rilancio a livello globale. Con Fenice 190 vogliamo essere protagonisti di questa ripresa lasciando un segno concreto per il futuro, con un sostegno rilevante ai settori pi\u00f9 innovativi, sostenibili e strategici per la rinascita dell\u2019economia europea e per favorire l\u2019inclusione di chi \u00e8 stato maggiormente colpito dalla crisi\u201d. Il piano Fenice 190 \u00e8 implementato tramite la piattaforma multi-boutique di Generali Investments ed \u00e8 aperto a fondi di terzi e investitori istituzionali cos\u00ec come a tutte le societ\u00e0 del Gruppo che possono partecipare in modo sinergico, in base ai propri obiettivi, all\u2019allocazione degli investimenti. Le iniziative sono selezionate da un comitato investimenti della Business Unit Asset & Wealth Management, guidata dal CEO Carlo Trabattoni, con esperti di real assets, sostenibilit\u00e0, private markets, credito ed equity. La responsabilit\u00e0 del comitato \u00e8 affidata al CEO di Generali Real Estate, Aldo Mazzocco, con un approccio fondato sul rispetto dei 17 Sustainable Development Goals (SDGs) delle Nazioni Unite e l\u2019obiettivo specifico di generare un impatto positivo sulla ripresa economica e l\u2019economia reale in Europa. A oggi sono gi\u00e0 state identificate 10 opportunit\u00e0 di investimento per un impegno complessivo di 1,05 miliardi di euro che spaziano dal sostegno alle Pmi europee, abitabilit\u00e0 green, infrastrutture con focus particolare su digitale, sanit\u00e0 e transizione energetica e hanno in comune la forte attenzione alla sostenibilit\u00e0 ambientale e sociale."}