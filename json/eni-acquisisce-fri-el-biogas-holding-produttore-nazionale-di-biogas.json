{"date": "20210322", "category": "Biometano", "title": "Eni acquisisce FRI-EL Biogas Holding, produttore nazionale di biogas", "text": "Eni, attraverso Ecofuel, la societ\u00e0 di Eni deputata a gestire gli investimenti nell\u2019economia circolare, e FRI-EL Green Power, holding della famiglia Gostner leader nei settori della produzione di energia elettrica da fonti rinnovabili, hanno raggiunto un accordo per l\u2019acquisizione da parte di Eni della societ\u00e0 FRI-EL Biogas Holding, leader italiana nel settore della produzione di biogas.  FRI-EL Biogas Holding possiede 21 impianti per la generazione di energia elettrica da biogas e un impianto per il trattamento della FORSU \u2013 la frazione organica dei rifiuti solidi urbani \u2013 che Eni intende convertire alla produzione di biometano, con l\u2019obiettivo di immettere in rete, a regime, oltre 50 milioni di metri cubi anno. Con questa acquisizione Eni rafforza la propria crescita nell\u2019economica circolare ponendo le basi per diventare il primo produttore di bio-metano in Italia. L\u2019operazione rientra nell\u2019ambito della pi\u00f9 ampia strategia di decarbonizzazione di Eni, che prevede l\u2019obiettivo del totale abbattimento delle emissioni di processi industriali e prodotti al 2050, e rappresenta una delle leve per una rapida crescita delle produzioni rinnovabili al fine di mettere a disposizione dei propri clienti una quota crescente di prodotti green e bio (biocarburanti liquidi e bio-metano), e si integra con l\u2019incremento delle stazioni di servizio Eni che erogheranno CNG (Compressed Natural Gas) e LNG (Liquefied Natural Gas) sulla rete italiana.\u00a0\u00a0 \u201cCon questa operazione abbiamo posto le basi per una forte crescita nel settore del biometano \u2013 ha dichiarato Claudio Descalzi, Amministratore delegato di Eni \u2013 che verr\u00e0 distribuito nelle stazioni di servizio Eni, sia come gas naturale compresso che come gas naturale liquefatto. Un\u2019area di business per noi strategica nel percorso di completo abbattimento delle nostre emissioni, e un contributo rilevante alla decarbonizzazione dei trasporti e all\u2019offerta di prodotti sostenibili ai nostri Clienti. Il cammino che abbiamo delineato nella nostra strategia prosegue con un nuovo e importante elemento di concretezza\u201d."}