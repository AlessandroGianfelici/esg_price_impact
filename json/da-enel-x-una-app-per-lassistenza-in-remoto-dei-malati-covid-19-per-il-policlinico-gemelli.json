{"date": "20201222", "category": "Coinvolger\u00e0 200 pazienti", "title": "Da Enel X una app per l\u2019assistenza in remoto dei malati Covid-19 per il Policlinico Gemelli", "text": "Si chiama Smart Axistance C-19 la nuova applicazione sviluppata da Enel X e messa a disposizione della Fondazione Policlinico Universitario Agostino Gemelli IRCCS con l\u2019obiettivo di garantire la pi\u00f9 efficace e tempestiva assistenza ai pazienti COVID-19 in remoto e al tempo stesso tutelare la salute dei malati e degli operatori sanitari contribuendo a decongestionare le strutture ospedaliere. Lo strumento, progettato da Enel X e messo gratuitamente a disposizione di uno dei principali ospedali d\u2019Italia, sar\u00e0 utilizzato nell\u2019ambito di un programma di assistenza digitale e coinvolger\u00e0 200 pazienti COVID-19 in sorveglianza attiva o isolamento fiduciario. \u201cCon quest\u2019iniziativa vogliamo dare il nostro contributo al Paese per la gestione dell\u2019emergenza COVID-19\u201d \u2013 ha dichiarato Francesco Venturini, amministratore delegato di Enel X \u2013 \u201cCrediamo fortemente nella missione sociale dell\u2019innovazione e siamo contenti di poter mettere la nostra capacit\u00e0 d\u2019innovare al servizio della Sanit\u00e0, sostenendo concretamente i malati, i medici e gli operatori sanitari in un momento cos\u00ec difficile\u201d. \u201cNella sanit\u00e0 del Covid e a maggior ragione in quella del post Covid l\u2019innovazione tecnologia sar\u00e0 una leva decisiva nell\u2019assistenza ai pazienti\u201d \u2013 ha aggiunto Marco Elefanti, direttore generale della Fondazione Policlinico Universitario Agostino Gemelli IRCCS \u2013 \u201c\u00c8 quindi con entusiasmo che abbiamo avviato con Enel X questo programma pilota di assistenza digitale ai pazienti del Gemelli affetti da COVID-19 curati a domicilio. Questa iniziativa \u00e8 un esempio concreto di continuit\u00e0 assistenziale ospedale-territorio e rappresenta un ambito strategico su cui nel prossimo futuro si dovr\u00e0 continuare a puntare molto\u201d. Il programma prevede che attraverso l\u2019app, utilizzabile da smartphone o da tablet con i sistemi Android, IOS e Huawei e collegata ai dispositivi di diagnostica wireless forniti gratuitamente dal Gemelli, i malati in sorveglianza attiva possano inviare ogni giorno a medici e infermieri, direttamente da casa, i dati sui propri parametri clinici: temperatura, frequenza cardiaca, saturazione dell\u2019ossigeno nel sangue. Ai pazienti \u00e8 inoltre data la possibilit\u00e0 di consultare attraverso l\u2019App lo storico di tutte le misurazioni e visualizzarne i trend, di ricevere notifiche personalizzate per l\u2019assunzione dei farmaci, appuntamenti, televisite, aggiornamenti su obiettivi e superamento delle soglie di determinati valori con la possibilit\u00e0 di essere contattati in video chiamata dal Gemelli nel caso di criticit\u00e0. Allo stesso modo, il personale sanitario pu\u00f2 accedere quotidianamente allo storico dei dati dei pazienti, condivisi nel pieno rispetto delle norme sulla privacy, controllarne l\u2019anamnesi, le posologie, le misurazioni e gli appuntamenti per televisite e personalizzare, infine, gli allarmi delle emergenze in base alla gravit\u00e0 dei valori registrati. Grazie alle sue caratteristiche altamente innovative, Smart Axistance COVID-19 \u00e8 stata riconosciuta tra le migliori App e soluzioni tecniche di teleassistenza per la sorveglianza attiva di pazienti affetti da COVID-19, da parte del MID a seguito del bando Telemedicina Innovaperlitalia ed \u00e8 stata anche inserita dall\u2019Unione Europea nel Common EU toolbox for Member States, il documento che cita gli strumenti di telemedicina pi\u00f9 recenti e all\u2019avanguardia sviluppati dai Paesi membri per fronteggiare l\u2019emergenza da COVID-19. "}