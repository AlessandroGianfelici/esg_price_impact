{"date": "20210514", "category": "Le interviste ai gestori ESG", "title": "Randazzo (AXA IM): nel settore dei green e social bond aumentano le occasioni di interessanti diversificazioni", "text": "Hanno annunciato di avere gi\u00e0 allineato ben il 90% delle proprie masse agli articoli 8 e 9 della nuova direttiva SFDR sulla trasparenza degli investimenti sostenibili, quelli che indicano i fondi pi\u00f9 green. E nel 2020, in piena pandemia, hanno incrementato del 47% l\u2019attivit\u00e0 di engagement verso le societ\u00e0 quotate, per spingerle a modelli di business pi\u00f9 responsabili. In Italia sono uno dei primi dieci gruppi di asset management, con un patrimonio di poco inferiore ai 50 miliardi di euro, ma a livello mondiale gestiscono 869 miliardi. Stiamo parlando di Axa investment managers, la societ\u00e0 di asset management che fa capo al principale gruppo assicurativo francese, AXA, e alla cui guida, c\u2019\u00e8 l\u2019italiano Marco Morelli con il ruolo di executive chairman. \u201cIl numero di fondi del gruppo allineati con il nuovo regolamento SFDR \u00e8 decisamente importante e rispecchia l\u2019impegno che stiamo mettendo da anni verso gli investimenti sostenibili\u201d osserva Lorenzo Randazzo, Institutional Sales Manager & RI Expert di Axa investment managers, \u201cLa SFDR ha il merito di fornire maggiore chiarezza e trasparenza e mette in luce chi era gi\u00e0 da tempo attivo su questo fronte. La lotta al cambiamento climatico \u00e8 uno degli impegni pi\u00f9 forti per il gruppo, che si \u00e8 impegnato a ridurre le emissioni di CO2\u00a0dei propri investimenti\u00a0del 20% entro il 2025\u201d. Randazzo, che in Italia si occupa della clientela istituzionale oramai sempre pi\u00f9 attenta alle tematiche ESG, spiega a ESGnews quali sono le caratteristiche che contraddistinguono l\u2019approccio alla sostenibilit\u00e0 di AXA Investment management. Quali sono i tratti distintivi dell\u2019integrazione dei fattori ESG nelle politiche di investimento di\u00a0AXA\u00a0IM? La nostra gestione \u00e8 caratterizzata da uno stile attivo, basato sull\u2019analisi dei dati fondamentali e di lungo termine. Al centro del processo di investimento c\u2019\u00e8 l\u2019integrazione ESG. Un aspetto particolare \u00e8 che siamo multi-asset e multi strategy, che dimostra come sia possibile integrare l\u2019analisi ESG a tutte le asset class, apportando un miglioramento del profilo rischio-rendimento. L\u2019integrazione di fattori ESG permette infatti una migliore comprensione dei rischi che, se non ben gestiti, possono provocare revisioni sensibili nelle valutazioni delle societ\u00e0. Abbiamo visto come certe aziende abbiano pagato in passato una carenza sulla governance, una disattenzione al tema dell\u2019ambiente o anche una scarsa sensibilit\u00e0 ai temi della diversity. Proprio recentemente avete annunciato di avere superato il 13 miliardi di euro di investimenti in obbligazioni green, social e sostenibili. S\u00ec e quello \u00e8 un dato oramai gi\u00e0 superato, poich\u00e9 risale a fine gennaio. A parit\u00e0 di rapporto rischio-rendimento scegliamo senza dubbio di investire in un green bond perch\u00e9, oltre a perseguire obiettivi di sostenibilit\u00e0, garantisce una superiore trasparenza sull\u2019utilizzo delle risorse rispetto alle obbligazioni convenzionali, grazie al flusso informativo relativo alla rendicontazione sull\u2019uso dei proventi in progetti a impatto positivo. E guardate sia la componente corporate sia quella sovrana? S\u00ec, entrambi i comparti stanno crescendo e offrono interessanti opportunit\u00e0 di diversificazione. Nel complesso prevediamo che il mercato dei green bond possa superare il trilione di dollari entro il 2021 dagli 800 miliardi attuali, secondo le nostre stime. La componente corporate rappresenta una parte importante. Non solo utility e settore finanziario ma si sta affacciando anche il nuovo mercato dell\u2019automotive e del real estate. E lo stesso sul fronte dei governativi. La maggior parte delle emissioni viene da stati sovrani dell\u2019area Euro, Francia e Germania in testa, ma sempre pi\u00f9 stati lanciano emissioni di green bond come a marzo di quest\u2019anno anche l\u2019Italia col BTP green. All\u2019appello mancano gli Stati Uniti, anche se ci sono diverse municipalizzate o corporate come Apple. Pi\u00f9 del 60% delle emissioni green attualmente \u00e8 corporate e area euro. Ma il mercato obbligazionario del credito in dollari \u00e8 grande almeno tre volte quello dell\u2019area euro. E quindi pensiamo che i titoli green in dollari siano destinati a crescere anche in relazione al forte impegno del presidente Biden sulla transizione energetica. E lo stesso in Europa per finanziare il Recovery plan. Ma la pandemia ha posto l\u2019attenzione anche sulle carenze sul fronte sociale per cui anche questo tipo di emissioni avr\u00e0 una nuova spinta anche sul lato dei paesi emergenti e quindi con rendimenti interessanti. AXA\u00a0IM ha classificato il 90% delle proprie masse gestite come allineate alla SFDR secondo gli articoli 8 e 9. Come si \u00e8 arrivati a tale valutazione? Buona parte delle nostre gestioni era gi\u00e0 in linea con quanto richiesto dal nuovo regolamento SFDR che \u00e8 stata l\u2019occasione uniformare i processi, aumentando la trasparenza e applicando un approccio di integrazione ESG su pi\u00f9 larga scala. Il 90% delle masse complessive \u00e8 stata quindi classificata come articolo 8 o articolo 9 del regolamento SFDR. Rispetto agli 89 fondi che distribuiamo in Italia, ben 74 prodotti rientrano in questi due articoli della norma. Quali sono le strategie verso cui sono impegnati i fondi a impatto, classificati come articolo 9? Considerando i prodotti che vengono commercializzati in Italia, quelli articolo 9 sono 18 di cui 13 sono definiti da noi come sustainable e sono quei fondi in cui le decisioni di investimento sono guidate da temi ESG, mentre gli altri 5 fondi sono considerati ad impatto e cio\u00e8 gli investimenti devono mostrare effetti sull\u2019ambiente e sulla societ\u00e0 positivi, misurabili e rendicontabili, in linea con i 17 obiettivi delle Nazioni Unite. Rientrano nella categoria dell\u2019art 9 l\u2019Axa WF Global Green Bonds focalizzato proprio sulle obbligazioni verdi, il primo di questa categoria ad essere lanciato sul mercato e che ha raggiunto quasi un miliardo di patrimonio, e due strategie azionarie, l\u2019Axa WF Framlington Social Progress che investe in aziende che favoriscono l\u2019inclusione, fornendo un\u2019opportunit\u00e0 di progresso per le persone, e l\u2019Axa WF Framlington Clean Economy che investe in aziende che favoriscono una pi\u00f9 veloce transizione energetica. Nel 2020 avete aumentato le vostre azioni di engagement del 47%. Che risultati avete visto dalle vostre azioni verso le societ\u00e0 in cui investite? Abbiamo pubblicato proprio recentemente il nostro Stewardship report. La maggior parte delle societ\u00e0 con cui interagiamo hanno maturato una maggiore sensibilit\u00e0 sui temi ESG, capendo l\u2019importanza che questi temi rivestono per gli investitori. Sono pi\u00f9 disposte e fornire informazioni e mostrano una maggiore predisposizione all\u2019ascolto. L\u2019essere passati a una modalit\u00e0 virtuale degli incontri a causa della pandemia, nonostante i limiti, ha permesso di aumentare i contatti e il numero delle societ\u00e0 con cui ci si confronta, che oramai sono pi\u00f9 di 300. I temi pi\u00f9 dibattuti sono il climate change, la corporate governance e il capitale umano. Non sempre per\u00f2 queste iniziative di engagement hanno sortito gli effetti sperati, allora applichiamo tattiche di escalation. Inoltre partecipiamo ad iniziative congiunte insieme ad altri asset manager quali Climate action 100+ e Net Zero asset managers initiative o, sul fronte della diversity, il 30% Club Inoltre nel 2020 abbiamo votato in oltre 6200 Assemblee societarie, esprimendo nel 56% dei casi un voto di dissenso rispetto al management, soprattutto su temi di corporate governance. La maggior parte dei voti in assemblea riguardano le remunerazioni.. \u00c8 vero ma sono in aumento le proposte che riguardano la diversity e anche quelle sul clima, soprattutto in alcuni settori come quello delle utility. E comunque se riteniamo che la societ\u00e0 anche di fronte a questa pressione non reagisca, rimane l\u2019arma del disinvestimento. Ci sono state situazioni, per esempio nel caso di green bond, in cui abbiamo deciso di vendere perch\u00e9 abbiamo riscontrato, che i proventi non erano stati investiti come previsto o comunque con un livello di dettaglio non adeguato. Il nostro processo d\u2019investimento focalizzato sulle obbligazioni verdi esclude circa il 25% delle emissioni proposte come green perch\u00e9 ritenevamo che non rispecchiassero le caratteristiche attese. E\u2019 ancora valido l\u2019impegno a donare il 5% delle fee di questa categoria di fondi a enti per supportare progetti per l\u2019ambiente, l\u2019educazione e la salute? Assolutamente s\u00ec. L\u2019iniziativa \u00e8 partita nel luglio del 2020 e riguarda i nostri fondi ad impatto, articolo 9, che per adesso sono cinque. Ma \u00e8 una categoria destinata a crescere come numero di prodotti e come masse e quindi aumenter\u00e0 il contributo di questa donazione. Sono state selezionate 4 charity la cui attivit\u00e0 \u00e8 in linea con alcuni SDG che ritentiamo rilevanti e coerenti con i fondi sottostanti (numero 3 Salute e Benessere, 4 Istruzione di Qualit\u00e0, 13 Lotta contro il cambiamento climatico e il 15 Vita sulla Terra). Avete recentemente lanciato una strategia nel reddito fisso per aiutare gli investitori a raggiungere l\u2019obiettivo di Net Zero dei propri portafogli. Ci pu\u00f2 spiegare meglio come \u00e8 strutturata? Esatto il mese scorso abbiamo lanciato il fondo AWF US High Yield Low Carbon che investe in titoli high yield statunitensi, segmento nel quale siamo tra i leader mondiali, e si pone come obiettivo la riduzione dell\u2019impronta di carbonio e dell\u2019intensit\u00e0 idrica del portafoglio, superando di almeno il 20% quella dell\u2019indice di riferimento. E\u2019 un fondo allineato all\u2019articolo 9 che integra i criteri ESG, escludendo quasi completamente i settori a elevata intensit\u00e0 di carbonio come l\u2019industria estrattiva e metallurgica, le acciaierie, le utility e quasi tutti i segmenti del settore energetico che tradizionalmente rappresentano una quota importante del mercato high Yield USA.."}