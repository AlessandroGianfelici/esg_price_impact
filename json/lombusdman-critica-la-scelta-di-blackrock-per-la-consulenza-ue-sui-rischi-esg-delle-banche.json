{"date": "20201125", "category": "L'Organo di mediazione chiede di migliorare le regole sui conflitti di interesse", "title": "L\u2019Ombudsman critica la scelta di BlackRock per la consulenza UE sui rischi ESG delle banche", "text": "Fa ancora discutere il contratto di consulenza assegnato lo scorso mese di marzo dalla Commissione Europea al gigante dell\u2019asset management BlackRock per definire le regole ESG per le banche europee. L\u2019Ombudsman Europeo ha decretato che la Commissione Europea non abbia vagliato a sufficienza la questione dei possibili conflitti di interesse del colosso del risparmio gestito Usa nello svolgere tale incarico. L\u2019Organo di Mediazione europeo guidato da Emily O\u2019Reilly ha chiesto quindi alla Commissione di migliorare le proprie linee guida per la valutazione del profilo degli offerenti, nel caso di assegnazione di contratti relativi alla politica pubblica, e di prendere in considerazione il rafforzamento delle disposizioni sul conflitto di interessi nel regolamento finanziario. Quindi un intervento sul diritto dell\u2019UE che disciplina il modo in cui vengono condotte le procedure di appalto pubblico finanziate dal bilancio dell\u2019UE. \u201cLa richiesta ad una societ\u00e0 di condurre uno studio inteso ad alimentare le linee guida che regoleranno gli interessi commerciali della societ\u00e0 stessa avrebbe dovuto portare a un controllo molto pi\u00f9 critico da parte della Commissione\u201d, ha affermato l\u2019Ombudsman, precisando \u201cSi sarebbero dovute porre domande sulla motivazione, sulla strategia di prezzo e se le misure interne prese dalla societ\u00e0 per prevenire i conflitti di interesse fossero adeguate\u201d. In ogni caso l\u2019Ombudsman punta il dito verso le attuali norme UE sugli appalti pubblici e ritiene che, sebbene la Commissione nel caso specifico avrebbe potuto essere pi\u00f9 accorta, non si possa accusare di \u201ccattiva amministrazione\u201d. Secondo l\u2019Ombudsman il problema \u00e8 nato dal fatto che le norme applicabili non erano sufficientemente solide e chiare da consentire ai funzionari di individuare conflitti di interesse se non in una gamma molto ristretta di conflitti professionali. Il caso ha evidenziato quindi una lacuna nelle procedure di Bruxelles, per questo l\u2019Ombudsman porter\u00e0 la questione all\u2019attenzione dei legislatori dell\u2019UE evidenziando come la definizione di ci\u00f2 che costituisce un conflitto di interessi sia troppo vaga per essere utile. La vicenda era stata portata all\u2019attenzione dell\u2019Ombudsman dalla denuncia di un gruppo di Parlamentari europei e dell\u2019organizzazione Change Finance Coalition che ritenevano inopportuno che un ruolo cos\u00ec delicato come fungere da advisor per la definizione delle regole sull\u2019ambiente, sociali e di governance per le banche europee fosse chiamata BlackRock, un attore in campo. La societ\u00e0 americana di asset management, che gestisce un patrimonio di circa 7 trilioni di dollari, \u00e8 infatti uno dei principali azionisti delle banche europee. Ogni decisione, quindi che possa avere impatto sulla definizione dei rischi per gli istituti di credito, inclusi quelli ESG, avrebbe un potenziale effetto sugli investimenti di BlackRock che, giusto per citare qualche esempio, \u00e8 il primo azionista di Deutsche bank con il 4,72% e di Ing con una quota del 6,7%. Inoltre, secondo i gruppi che hanno avanzato critiche al mandato, nel suo ruolo l\u2019asset manager potrebbe avere accesso a informazioni sulle banche che darebbero potenzialmente un vantaggio competitivo rispetto ad altri gestori. Altro punto additato dalle critiche \u00e8 il compenso richiesto, 280 mila euro, molto pi\u00f9 basso rispetto a quello delle altre offerte che erano comprese tra i 400 e i 545 mila euro, a indicare, secondo i rilievi, che l\u2019offerente potesse ravvisare altri benefici dall\u2019incarico. Analizzando il rapporto di valutazione della Commissione, tuttavia, si deve sottolineare come l\u2019offerta di BlackRock abbia ricevuto il punteggio pi\u00f9 alto sotto il profilo tecnico e della proposta metodologica per tutti i criteri previsti. Il mandato prevede i seguenti compiti: identificazione e valutazione delle migliori pratiche/ principi per l\u2019integrazione dei rischi ESG nei processi di gestione del rischio delle banche dell\u2019UE; identificazione e valutazione delle migliori pratiche/principi per l\u2019integrazione dei rischi ESG nella vigilanza prudenziale dell\u2019UE; analisi degli ostacoli allo sviluppo di un mercato UE ben funzionante per la finanza verde e gli investimenti sostenibili e l\u2019identificazione di strumenti e strategie adeguati per promuovere l\u2019ampliamento della finanza verde e del mercato dei prodotti finanziari sostenibili.L\u2019Ombudsman critica la scelta di BlackRock per la consulenza sulle regole ESG dell\u2019EU per le banche"}