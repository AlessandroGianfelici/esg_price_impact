{"date": "20201030", "category": "MSCI", "title": "Poste Italiane ottiene il rating \u201cA\u201d da MSCI", "text": "Poste Italiane ottiene il rating \u201cA\u201d da parte di MSCI, tra le principali agenzie di valutazione delle performance di sostenibilit\u00e0 aziendali sulla base di specifici criteri ESG. Il rating di \u201cA\u201d attribuito da MSCI evidenzia il netto miglioramento rispetto al livello di \u201cBBB\u201d attribuito pochi mesi prima dal prestigioso ente di ricerca ESG.\u00a0 L\u2019analisi svolta da MSCI \u00e8 condotta su 8.500 societ\u00e0 e oltre 680.000 titoli azionari e obbligazionari a livello globale. L\u2019importante riconoscimento \u00e8 il frutto di una rigorosa valutazione basata su specifici criteri che misurano la resilienza delle aziende nella gestione dei rischi e le opportunit\u00e0 ESG.\u00a0 Poste Italiane \u00e8 stata premiata per i progressi compiuti in ambito di gestione del lavoro, con l\u2019adozione di standard che coprono importanti disposizioni sui diritti umani nelle politiche di Gruppo, e le sottoscrizioni ai principi del United Nations Global Compact (UNGC) e ai Women Empowerment Principles (WEP). Inoltre, la societ\u00e0 \u00e8 stata apprezzata per la gestione responsabile dei propri investimenti, per le politiche adottate in materia di privacy e sicurezza delle informazioni e per la strategia sul clima.\u00a0 \u201cIl miglioramento del rating certifica la validit\u00e0 della nostra strategia che considera i criteri ESG fattori chiave per la creazione di valore per il Gruppo e ci sprona a consolidare quanto fatto per il Paese in termini di valore sostenibile condiviso\u201d dichiara Matteo Del Fante, Amministratore Delegato di Poste Italiane, \u201cPoste Italiane \u00e8 consapevole dell\u2019impegno necessario da assumere a livello nazionale e internazionale con lo scopo di diventare una leading practice sulle tematiche ESG. Il giudizio di MSCI riflette perci\u00f2 il costante impegno intrapreso da Poste Italiane su tematiche ambientali, sociali ed economiche ed \u00e8 la testimonianza di una cultura aziendale basata sulla sostenibilit\u00e0\u201d.\u00a0 Il rating MSCI si aggiunge ai risultati ottenuti da Poste Italiane con l\u2019ingresso nei principali indici di sostenibilit\u00e0 del Dow Jones Sustainability Index, FTSE4Good, Integrated Governance Index, Bloomberg Gender-Equality Index, a conferma di un percorso che mira alla costante integrazione dei principi di sostenibilit\u00e0 nelle strategie di business.\u00a0A seguito dell\u2019assessment annuale svolto dalla prestigiosa agenzia di rating Vigeo Eiris, Poste Italiane conferma inoltre il terzo posto a livello europeo nella valutazione delle performance ESG all\u2019interno del settore \u201cTransports and Logistics\u201d e il 47\u00b0 a livello mondiale. La valutazione consolida la presenza di Poste Italiane nell\u2019indice Euronext Vigeo-Eiris World 120 e negli indici regionali Euronext Vigeo Eurozone 120 e Europe 120."}