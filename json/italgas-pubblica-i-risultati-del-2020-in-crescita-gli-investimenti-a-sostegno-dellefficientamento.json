{"date": "20210311", "category": "Risultati 2020", "title": "Italgas pubblica i risultati del 2020, in crescita gli investimenti a sostegno dell\u2019efficientamento", "text": "Ricavi e utile netto in crescita. Le performance registrate da Italgas nel 2020 dimostrano la capacit\u00e0 della societ\u00e0 di continuare a generare solidi risultati economico-finanziari e operativi anche in un contesto come quello della pandemia e perseguendo i propri obiettivi di crescita sostenibile. Questo grazie anche alle azioni di efficientamento e di innovazione tecnologica intraprese dal gruppo. I ricavi adjusted sono pari a 1,33 miliardi (+6% rispetto al 2019), mentre l\u2019utile netto adjusted \u00e8 di 345,4 milioni (+0,1%). Nonostante il periodo di lockdown, gli investimenti si confermano in leggero aumento attestandosi attorno ai 780 milioni di euro, con un +5% rispetto al 2019, in linea con il Piano Strategico della Societ\u00e0. \u201cInnovazione tecnologica, investimenti, presenza capillare sul territorio e sostenibilit\u00e0 continueranno a essere i nostri driver principali per la creazione di valore per gli azionisti e per le comunit\u00e0 in cui operiamo- ha commentato l\u2019Ad Paolo Gallo\u2013 nella prospettiva di contribuire attivamente al processo di decarbonizzazione dell\u2019economia e di contenimento delle emissioni fuggitive di metano, in coerenza con le indicazioni della Commissione Ue per i DSO del gas, ritenuti attori essenziali della transizione energetica\u201d. Italgas ha pubblicato anche un set di highlights relativi alla sostenibilit\u00e0. Il Gas Leakage Rate, il rapporto tra il volume emissioni fuggitive di gas e il volume gas vettoriato, ha registrato una crescita di 0,1% rispetto al 2019. Inoltre si \u00e8 verificata una riduzione del 5,4% dell\u2019intensit\u00e0 energetica rispetto al 2019. Infine sono state erogate oltre 20.000 ore di formazione su tematiche inerenti alla digitalizzazione. A fine gennaio 2021, Italgas si \u00e8 confermata nel FTSE4GOOD Index Series, con un risultato 4,2/5. La societ\u00e0 \u00e8 presente in questo indice dal 2017. Inoltre, Italgas \u00e8 tra i primi tre titoli per peso nell\u2019MSCI Italy Small Cap Index, in cui fa parte dal 2017. Nel novembre 2020, Italgas si \u00e8 confermata nel DJSI con miglioramento in due aree, la gestione della catena di fornitura e la reportistica ambiementale. Sempre nel 2020, Italgas \u00e8 stata inclusa negli indici ECPI Euro ESG Equity e ECPI World ESG Equity."}