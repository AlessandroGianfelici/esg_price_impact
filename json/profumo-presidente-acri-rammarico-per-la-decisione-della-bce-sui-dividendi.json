{"date": "20201222", "category": "La mancanza delle cedole potrebbe intaccare le erogazioni", "title": "Profumo, presidente Acri: rammarico per la decisione della Bce sui dividendi", "text": "Francesco Profumo, presidente Acri, ha espresso una forte preoccupazione nei confronti della misura dotata dalla BCE di estendere al 2021 la sospensione della distribuzione dei dividendi. Profumo, nella nota pubblicata dall\u2019Associazione di Fondazioni e di Casse di Risparmio, ha dichiarato: \u201cIn merito alla nuova raccomandazione della Banca Centrale Europea di estendere al 2021 la sospensione della distribuzione dei dividendi, pur se con una piccola apertura, le Fondazioni di origine bancaria esprimono profondo rammarico. Se abbiamo compreso la misura adottata riguardo al 2020, auspicando per\u00f2 che venissero introdotte distinzioni tra i diversi istituti in funzione della loro capitalizzazione, ora ci sembra gravemente dannosa una misura indiscriminata prorogata per un altro anno\u201d.\u00a0 Il presidente dell\u2019Acri ha analizzato l\u2019effetto di questa misura sul settore che l\u2019associazione rappresenta, affermando: \u201cSul lungo periodo, un atteggiamento cos\u00ec rigido nei confronti dell\u2019industria bancaria si potrebbe, infatti, rivelare addirittura controproducente, rischiando di compromettere il valore delle stesse banche, perch\u00e9 si riduce la loro attrattivit\u00e0 per gli investitori e la complessiva fiducia nei confronti del settore. Inoltre, questa misura danneggia grandi e piccoli azionisti, che per due anni non percepiranno dividendi, e sottrae risorse a consumi e ulteriori investimenti. In particolare, le Fondazioni di origine bancaria potrebbero trovarsi seriamente in difficolt\u00e0 nel portare avanti la loro attivit\u00e0 erogativa e nel programmare la loro attivit\u00e0 pluriennale. Proprio in una fase in cui ci sarebbe ancora pi\u00f9 bisogno di loro per contribuire a rispondere alle devastanti ricadute sociali che la pandemia sta producendo sui territori, nei campi del contrasto alla povert\u00e0, della scuola, della sanit\u00e0.  Per prevenire l\u2019erraticit\u00e0 dei mercati, negli anni precedenti, le Fondazioni hanno prudenzialmente costituito appositi fondi per la stabilizzazione delle erogazioni, che ammontano complessivamente a circa il doppio delle loro erogazioni annuali. Si tratta, per\u00f2, di fondi limitati, che dovranno essere nuovamente alimentati, altrimenti l\u2019attivit\u00e0 erogativa dovr\u00e0 necessariamente ridursi\u201d.Il suo intervento si conclude con un invito rivolto alla BCE, sostenendo: \u201cRibadiamo, quindi, il nostro auspicio che la Bce ripensi il proprio approccio in funzione di una maggiore proporzionalit\u00e0\u201d."}