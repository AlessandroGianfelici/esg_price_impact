{"date": "20200914", "category": "Green bond", "title": "Unipol emette un prestito obbligazionario senior unsecured in formato green", "text": "Il Consiglio di Amministrazione di Unipol Gruppo ha autorizzato l\u2019emissione, da parte della societ\u00e0, nell\u2019ambito del proprio Programma EMTN, di un prestito obbligazionario senior unsecured non convertibile, per un importo nominale massimo non superiore a 750 milioni, da collocare esclusivamente presso investitori qualificati italiani ed esteri (con eccezione di quelli USA) e da quotare sul mercato regolamentato del Luxembourg Stock Exchange. Il Prestito sar\u00e0 emesso in formato \u201cgreen\u201d, a conferma dell\u2019impegno del Gruppo Unipol per la sostenibilit\u00e0, e sar\u00e0 conforme al \u201cGreen Bond Framework\u201d definito dalla Societ\u00e0, oggetto di una Second Party Opinion rilasciata da Sustainalytics. La liquidit\u00e0 riveniente dal Prestito sar\u00e0 utilizzata, oltre che per le finalit\u00e0 pi\u00f9 oltre precisate, per ottimizzare la gestione delle esigenze di tesoreria della Societ\u00e0 e del Gruppo, tenuto anche conto delle caratteristiche dell\u2019indebitamento in essere. L\u2019organo amministrativo ha conferito mandato all\u2019Amministratore Delegato affinch\u00e9, qualora ravvisi l\u2019idoneit\u00e0 delle condizioni di mercato, dia concreta attuazione all\u2019operazione, in un\u2019unica soluzione, stabilendone i termini e le condizioni definitive, ivi incluse la determinazione dell\u2019ammontare, della data dell\u2019emissione, della durata (non superiore a 10 anni), del prezzo, della valuta e del tasso fisso definitivo alle migliori condizioni di mercato, con facolt\u00e0 di differire l\u2019effettiva emissione e sottoscrizione del Prestito, tenendo conto del contesto economico esistente al fine di non pregiudicare il buon esito dell\u2019operazione. BNP Paribas, Intesa Sanpaolo, J.P. Morgan Securities, Mediobanca \u2013 Banca di Credito Finanziario e UniCredit Bank (che sono arranger del Programma EMTN) saranno i manager dell\u2019emissione. L\u2019emittente ha in programma nei prossimi giorni diversi incontri con gli investitori istituzionali al fine di presentare l\u2019operazione al mercato."}