{"date": "20210415", "category": "Gren bond", "title": "ICMA, quasi triplicate le emissioni di obbligazioni sostenibili nel primo trimestre 2021", "text": "Il volume delle emissioni nel mercato delle obbligazioni sostenibili nel primo trimestre di quest\u2019anno risulta in forte crescita rispetto allo stesso periodo del 2020, secondo i dati raccolti e pubblicati nel primo report di International Capital Market Association (ICMA) per il 2021.\u00a0 A fine marzo 2021, i volumi di emissioni di obbligazioni sostenibili hanno toccato i 172,13 miliardi di dollari, con un aumento di quasi il 150% rispetto allo stesso periodo del 2020 (69,82 miliardi). I social bond hanno continuato la loro crescita esponenziale con le emissioni dell\u2019UE di 23 miliardi di euro per il 2021, e di 62,5 miliardi di euro da ottobre 2020, per finanziare il programma SURE. Sul fronte del mercato dei green bond, le emissioni sovrane continuano a crescere, soprattutto in Europa. Dopo le emissioni inaugurali dalla Germania e dalla Svezia nel 2020, l\u2019Italia \u00e8 entrata nel mercato con la pi\u00f9 grande emissione di titoli sovrani in Europa, un green bond a 24 anni da 8,5 miliardi di euro (con una domanda di oltre 80 miliardi di euro). La Francia ha consolidato la sua posizione di principale mutuatario sovrano nel mercato delle obbligazioni verdi con una nuova transazione di 23 anni da 7 miliardi di euro, portando la sua emissione totale di obbligazioni verdi a 39,5 miliardi di euro. Anche il Regno Unito e la Spagna dovrebbero emettere obbligazioni verdi quest\u2019anno. Anche l\u2019interesse per gli sustainability-linked bonds (SLB) sta rapidamente aumentando, supportato dalle importanti linee guida ICMA (aggiornate nel febbraio 2021). Gli SLB inaugurali utilizzano principalmente strutture di coupon step-up. Questi strumenti finanziari sono stati utilizzati da aziende come H&M, Tesco e Odjfell. Anche nei mercati emergenti questi strumenti hanno riscontrato interesse con le societ\u00e0 attive nei settori della logistica, immobiliare e della carta che hanno aderito a questo segmento di mercato. Ultimamente si sta verificando un maggiore grado di innovazione sui KPI utilizzati, che stanno ampliando il loro raggio d\u2019azione, superando il mero limite di riduzione delle emissioni di gas serra, verso tematiche come la biodiversit\u00e0 (Klabin) e come l\u2019economia circolare (H&M).\u00a0 Un altro sviluppo innovativo \u00e8 l\u2019allineamento dei principles delle emissioni sia con GBP (green bonds principles) che con SLBP (sustainability-linked bonds principles), diventando cos\u00ec obbligazioni verdi legate alla sostenibilit\u00e0. Dopo Etihad lo scorso anno, la societ\u00e0 di costruzioni giapponese Takamatsu e la societ\u00e0 di servizi austriaca Verbund hanno emesso obbligazioni basate su questo innovativo approccio combinato. Infine, \u00e8 importante notare che la Bank of China ha emesso nel gennaio 2021 il primo \u201ctransition bond\u201d in linea con il Climate Transition Finance Handbook, pubblicato nel dicembre 2020."}