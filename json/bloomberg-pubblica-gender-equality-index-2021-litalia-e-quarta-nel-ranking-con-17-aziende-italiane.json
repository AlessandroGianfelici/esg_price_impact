{"date": "20210127", "category": "ESG Index", "title": "Bloomberg pubblica Gender-Equality Index 2021, l\u2019Italia \u00e8 quarta nel ranking con 17 aziende italiane", "text": "Bloomberg ha comunicato i nomi delle 380 societ\u00e0, con sede in 44 paesi, che sono state incluse nel Bloomberg Gender-Equality Index (GEI) 2021. L\u2019Italia si posiziona ai primi posti e tra le novit\u00e0 si segnala che per la prima volta, le aziende domiciliate in Indonesia e Bermuda hanno dato evidenza dei dati relativi al genere.  Il GEI apporta trasparenza alle pratiche e alle politiche relative al genere presso le societ\u00e0 quotate in borsa, aumentando l\u2019ampiezza dei dati ambientali, sociali e di governance (ESG) a disposizione degli investitori. In un momento in cui \u00e8 fondamentale per le aziende dimostrare il proprio impegno per l\u2019uguaglianza di genere, le societ\u00e0 incluse nell\u2019indice di quest\u2019anno stanno dando l\u2019esempio per una rendicontazione e una divulgazione pi\u00f9 trasparente dei dati sociali. Dall\u2019analisi del report emerge che su 380 societ\u00e0 ammesse all\u2019indice, 17 sono italiane, un dato che colloca l\u2019Italia tra i primi quattro Paesi a livello globale nel ranking. Le aziende italiane presenti nell\u2019indice sono: A2A, Acea, Falck Renewables, Fineco, Hera, Banca Intesa Sanpaolo, Iren, Leonardo, Mediobanca Nexi, Snam, STMicroeletronics, Terna, TIM, Unicredit, Poste Italiane ed Enel. \u201cMentre continuiamo a lottare con la pandemia, abbiamo visto le aziende porre maggiore enfasi sulla \u2018S\u2019 in ESG\u201d, ha affermato Peter T. Grauer, Presidente di Bloomberg. \u201cLe aziende incluse nell\u2019indice sull\u2019uguaglianza di genere di quest\u2019anno si impegnano a fornire un ambiente di lavoro inclusivo, sostenendo l\u2019equilibrio tra vita privata e lavorativa e accordi di lavoro flessibili per mantenere una forza lavoro di talento e creare un vantaggio competitivo in questo ambiente aziendale in evoluzione\u201d. Nonostante l\u2019aumento della soglia per l\u2019inclusione nell\u2019indice 2021, un numero record di aziende ha aderito all\u2019iniziativa, comunicando i propri dati, inoltre anche la qualit\u00e0 della divulgazione continua a migliorare. Quest\u2019anno, le societ\u00e0 GEI hanno ottenuto in media un \u201cpunteggio di divulgazione\u201d del 94%. Ma, mentre il punteggio medio di divulgazione era alto, il punteggio medio di eccellenza era del 55%. Un distacco che rende evidente che ci sia ancora lavoro da fare. Il punteggio di eccellenza dei dati \u00e8 suddiviso sulla base delle valutazioni secondo cinque criteri specifici: leadership femminile e percorsi di crescita di talenti, retribuzione eque e parit\u00e0 di retribuzione di genere, cultura inclusiva, politiche sulle molestie sessuali e marchio a favore delle donne. \u201cMentre le aziende si sforzano per mantenere una forte cultura aziendale nel mondo virtuale di oggi, i leader aziendali hanno l\u2019opportunit\u00e0 di guidare il progresso sull\u2019uguaglianza di genere per gli anni a venire\u201d, ha affermato Patricia Torres, Global Head di Bloomberg Sustainable Finance Solutions, \u201cquesto progresso pu\u00f2 iniziare con il framework GEI, che aiuta le aziende a valutare dove si trovano nel percorso della parit\u00e0 di genere rispetto ai loro concorrenti e a acquisire responsabilit\u00e0 verso i propri obiettivi. A loro volta, i dati GEI offrono agli investitori una visione completa di come queste pratiche stanno portando ad un aumento del coinvolgimento e della produttivit\u00e0 dei dipendenti, accrescendo il valore di mercato delle aziende e creando un cambiamento positivo nelle comunit\u00e0 locali \u201c. Sebbene i dati forniti per l\u2019indice 2021 siano relativi al 2019, quindi non considerano l\u2019effetto della pandemia sullo smart working, mostrano come le aziende stessero gi\u00e0 considerando stili di lavoro pi\u00f9 flessibili. Ad esempio, l\u201987% delle aziende incluse nel GEI fornisce orari di lavoro flessibili e l\u201985% offre luoghi di lavoro flessibili, un vantaggio che \u00e8 diventato pi\u00f9 importante durante la diffusione del Covid-19. In media, i Cda di GEI sono composti per il 29% da donne e il 61% ha un Chief Diversity Officer o un dirigente con la responsabilit\u00e0 primaria sulla diversit\u00e0 e l\u2019inclusione. Le aziende hanno in media il 39% di donne in ruoli direttamente coinvolti nella produzione di reddito e pi\u00f9 della met\u00e0 (52%) richiede una lista di candidati diversificata per genere per posizioni dirigenziali. Le aziende associate all\u2019indice assumono pi\u00f9 donne di quante ne perdano, il 69% ha una specifica strategia per il reclutamento di donne e il 59% conduce una revisione globale delle retribuzioni basata sul genere. Inoltre, in media, l\u201985% dei dipendenti che rientrano dopo il congedo parentale rimane con la propria azienda, con il 65% delle aziende che offre sale per l\u2019allattamento in loco e il 46% che fornisce sussidi per l\u2019assistenza all\u2019infanzia o altro sostegno finanziario. I dati di quest\u2019anno mostrano che le comunit\u00e0 stanno beneficiando di politiche aziendali inclusive. Il 60% delle aziende associate all\u2019indice sponsorizza programmi di educazione finanziaria per le donne e il 64% sponsorizza programmi dedicati all\u2019istruzione delle donne nello STEM. Il GEI \u00e8 un indice di riferimento non classificato e non deve essere utilizzato come benchmark finanziario. Le aziende incluse nell\u2019indice di quest\u2019anno hanno ottenuto un punteggio pari o superiore a una soglia globale stabilita da Bloomberg per riflettere un elevato livello di divulgazione e delle prestazioni complessive attraverso i cinque pilastri del framework."}