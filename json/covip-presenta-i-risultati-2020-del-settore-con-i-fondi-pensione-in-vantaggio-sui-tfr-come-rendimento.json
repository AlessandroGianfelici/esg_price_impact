{"date": "20210210", "category": "Covip", "title": "Covip presenta i risultati 2020 del settore, con i fondi pensione in vantaggio sui Tfr come rendimento", "text": "La Commissione di Vigilanza sui Fondi Pensione ha pubblicato i dati del settore per il 2020. Secondo i risultati, presentati dal Covip, il numero degli iscritti \u00e8 pari a 9,353 milioni. Rispetto al 2019, il numero degli iscritti \u00e8 cresciuto del 2,6%, circa 236 mila iscritti, durante il 2020. Da evidenziare che il totale delle posizioni in essere, al netto delle posizioni multiple e silenti, \u00e8 di circa 8,480 milioni. Rispetto alla fine del 2019, nei fondi negoziali si registrano circa 101.000 posizioni in pi\u00f9 (+3,2%), portandone il totale a fine anno a 3,261 milioni. I maggiori incrementi si riscontrano nel fondo destinato ai lavoratori del settore edile, (+20.600 unit\u00e0) e nel fondo rivolto ai dipendenti pubblici (+14.000). Nelle forme pensionistiche di mercato, i fondi aperti contano 1,628 milioni di posizioni, 76.000 unit\u00e0 in pi\u00f9 (+4,9). Pei i PIP \u201cnuovi\u201d il totale delle posizioni, 3,508 milioni, \u00e8 in aumento di 89.000 unit\u00e0 (+2,6%), sempre rispetto alla fine del 2019. L\u2019urto della crisi pandemica \u00e8 stato supportato abbastanza bene dal mercato con i flussi contributivi nel 2020 che hanno totalizzato 12,4 miliardi di euro, (+3% rispetto al 2019) attenuando la propria crescita rispetto al trend degli anni precedenti (poco sopra il 5% annuo) ma mantenendosi comunque in territorio positivo nonostante la crisi determinata dalla pandemia. Il calo dei contributi osservato nel secondo trimestre, in corrispondenza della fase pi\u00f9 acuta della crisi, \u00e8 stato quindi recuperato.\u00a0 A dicembre 2020, le risorse destinate alle prestazioni sono pari a circa 196 miliardi di euro, 11 miliardi in pi\u00f9 rispetto alla fine del 2019. Il patrimonio dei fondi negoziali risulta pari a 60,4 miliardi di euro, il 7,5 % in pi\u00f9. Per i fondi aperti si attesta a 25,4 miliardi e a 39,2 miliardi per i PIP \u201cnuovi\u201d aumentando, rispettivamente, dell\u201911,1 e del 10,4 per cento. I risultati delle forme complementari hanno beneficiato delle condizioni pi\u00f9 distese dei mercati finanziari. Al netto dei costi di gestione e della fiscalit\u00e0, i rendimenti sono stati positivi per i fondi negoziali e per i fondi aperti: rispettivamente, 3,1% e 2,9%; sono risultati negativi, ma solo marginalmente (-0,2%), per i PIP di ramo III. Per le gestioni separate di ramo I, che contabilizzano le attivit\u00e0 a costo storico e non a valori di mercato e i cui rendimenti dipendono in larga parte dalle cedole incassate sui titoli detenuti, il risultato \u00e8 stato pari all\u20191,4 per cento. Nei dieci anni da inizio 2011 a fine 2020, il rendimento medio annuo composto \u00e8 stato pari al 3,6% per i fondi negoziali, al 3,7% per i fondi aperti, al 3,3% per i PIP di ramo III e al 2,4% per le gestioni di ramo I. Nello stesso periodo, la rivalutazione del TFR \u00e8 risultata pari all\u20191,8% annuo."}