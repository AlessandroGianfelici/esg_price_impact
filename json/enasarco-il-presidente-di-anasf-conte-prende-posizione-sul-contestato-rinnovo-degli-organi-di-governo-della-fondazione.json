{"date": "20210113", "category": "Rinnovo della governance", "title": "Enasarco, il Presidente di Anasf Conte prende posizione sul contestato rinnovo degli organi di governo della Fondazione", "text": "Non si placano le contestazioni in seguito al rinnovo degli organi di governo della Fondazione Enasarco. A questo proposito Luigi Conte, Presidente dell\u2019Anasf, ha pubblicato sul sito dell\u2019Associazione Nazionale Consulenti Finanziari, un comunicato in cui ha espresso le sue contestazioni in merito al processo di elezione della nuova governance della Cassa di previdenza degli agenti e dei rappresentanti di commercio. Il numero uno di Anasf apre la sua lettera, spiegando i motivi di questa presa di posizione \u201cDopo lunghi mesi di impegno di ANASF, prima nella campagna elettorale Enasarco, poi per il rinnovo degli organi di governo della Fondazione, mi preme informarti circa gli sviluppi della situazione di cui la stampa ha reso conto in queste settimane. La procedura elettorale di Enasarco prevede due turnazioni elettorali. Alla prima universale, a cui hanno partecipato tutti i consulenti finanziari e gli agenti e tutte le imprese preponenti, compete l\u2019elezione dei Delegati, in numero di 40 in rappresentanza degli agenti e di 20 in rappresentanza delle imprese, i quali Delegati a loro volta sono legittimati a partecipare alla Assemblea per il rinnovo del Consiglio di amministrazione\u201d. \u201cEbbene, all\u2019esito della turnazione universale \u2013 prosegue Luigi Conte- la lista Fare Presto, sostenuta da ANASF, ha ottenuto un ottimo risultato elettorale in quanto \u00e8 risultata la pi\u00f9 votata, tanto che in assemblea siedono, tra gli altri, i dirigenti ANASF Antonio Fricano, Fabrizio Forastieri, Fabio Antonini, Fabrizio Quaglio, Luigi Antonio Criscione e Gian Franco Giannini Guazzugli\u201d. Conte sottolinea: \u201cQuanto all\u2019elezione del Consiglio di amministrazione, mentre per i 10 consiglieri espressione dei consulenti e degli agenti non ci sono state sorprese rispetto ai risultati della prima turnazione, viceversa per l\u2019elezione dei consiglieri, cinque, in rappresentanza delle imprese, la situazione \u00e8 degenerata. Nonostante alla nostra coalizione spettassero tre consiglieri di amministrazione, lato rappresentanti delle Imprese, e due alle forze di minoranza, a causa di una determinata combinazione di eventi, l\u2019esito delle elezioni ha visto la proclamazione di un CdA composto da consiglieri espressione della minoranza\u201d. Il numero di Anasf aggiunge: \u201cIl CdA uscente dalla votazione del 23 dicembre, per come proclamato il successivo 28 dicembre, non rappresenta cio\u00e8 l\u2019effettiva volont\u00e0 espressa dagli elettori nella prima fase delle elezioni, che ha visto attribuire alla nostra coalizione \u201cFare Presto\u201d la maggioranza dei voti espressi, n\u00e9 tantomeno l\u2019elezione del Presidente e dei Vicepresidenti, effettuata a sua volta da quel CdA, anzi solo da una parte dei Consiglieri, pu\u00f2 essere considerata espressione del voto degli iscritti\u201d. Dopo queste spiegazioni, Luigi Conte dichiara: \u201cIl risultato \u00e8 stato dunque la sovversione degli esiti elettorali\u201d. Il Presidente di Anasf prosegue \u201cQuesta situazione confligge con gli interessi di ANASF, la quale ha appoggiato il progetto \u201cFare Presto\u201d perch\u00e9 propugnava un deciso cambiamento della governance di Enasarco rispetto al passato, e in virt\u00f9 degli elementi incresciosi che la hanno determinata, a titolo di esempio consegna tardiva di una lista elettorale, non conteggio del voto espresso da un delegato, gestione improvvida della riunione dell\u2019assemblea e del successivo Cda\u2026., pone ANASF, insieme alla coalizione, nella necessit\u00e0 di agire, in ogni sede, contro una elezione non legittima, al fine di ripristinare la legittimit\u00e0 e la democrazia che riteniamo lesa e che la nostra Cassa Previdenziale esige, con l\u2019obiettivo di salvaguardare il futuro della categoria tutta dei consulenti finanziari\u201d. "}