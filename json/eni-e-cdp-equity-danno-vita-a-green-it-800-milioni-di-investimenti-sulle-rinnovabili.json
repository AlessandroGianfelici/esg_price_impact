{"date": "20210311", "category": "Energie rinnovabili", "title": "Eni e CDP Equity danno vita a Green IT, 800 milioni di investimenti sulle rinnovabili", "text": "Eni e CDP Equity hanno costituito GreenIT, una nuova joint venture per lo sviluppo, la costruzione e la gestione di impianti per la produzione di energia elettrica da fonti rinnovabili in Italia. GreenIT, partecipata al 51% da Eni e al 49% da CDP Equity, ha la finalit\u00e0 di produrre energia principalmente da impianti fotovoltaici ed eolici con l\u2019obiettivo di raggiungere una capacit\u00e0 installata al 2025 di circa 1.000 MW, con investimenti cumulati nel quinquennio per oltre 800 milioni.  Le risorse saranno utilizzate su vari filoni di intervento che includono lo sviluppo e la costruzione di impianti greenfield, anche attraverso la valorizzazione del patrimonio immobiliare del Gruppo CDP e della Pubblica Amministrazione, il repowering di impianti a fine vita utile e la costruzione di progetti autorizzati. La costituzione di GreenIT rientra nella strategia volta a supportare la transizione energetica del Paese, aumentando la produzione di energia rinnovabile, in coerenza con gli obiettivi prefissati dal Piano Nazionale Integrato per l\u2019Energia e il Clima 2030. L\u2019Ad di CDP Equity e Cio di CDP, Pierpaolo Di Stefano, ha commentato: \u201cLa nascita di GreenIT \u00e8 la realizzazione di un ulteriore progetto previsto dal Piano Industriale di Cassa Depositi e Prestiti per favorire la transizione energetica e contrastare i cambiamenti climatici, contribuendo al raggiungimento degli obiettivi di sviluppo sostenibile dell\u2019Agenda 2030 delle Nazioni Unite. La collaborazione con Eni consentir\u00e0 di lavorare \u2013 in un\u2019ottica di sistema \u2013 allo sviluppo di progetti con impatti positivi sui territori per la produzione di energia da fonti rinnovabili, al fine di costruire un modello sempre pi\u00f9 orientato alla sostenibilit\u00e0 e supportare il Paese nel conseguire i target definiti dal Piano Nazionale Integrato Energia e Clima.\u201d  Giuseppe Ricci, Dg di Energy Evolution di Eni, ha dichiarato: \u201cQuesta nuova joint venture si inserisce nella strategia di Eni per la transizione energetica e contribuisce all\u2019accelerazione del nostro percorso di trasformazione verso l\u2019energia verde e le rinnovabili. In quest\u2019ottica, grazie alla partnership con Cassa Depositi e Prestiti, il nostro impegno nella decarbonizzazione diventa sempre pi\u00f9 concreto: per centrare gli obiettivi dell\u2019Agenda 2030 delle Nazioni Unite \u00e8 essenziale fare sistema a livello Paese e mettere a fattor comune possibilit\u00e0 di investimento e know how\u201d."}