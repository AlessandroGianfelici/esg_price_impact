{"date": "20210423", "category": "Education", "title": "Museo del risparmio: i giovanissimi sono attenti e coscienziosi su ambiente e denaro", "text": "Giovani, anzi giovanissimi (13-18 anni) maturi e orientati al futuro, con un approccio etico-mentale consapevole sia per quanto riguarda la sensibilit\u00e0 ambientale sia per quella economica. E\u2019 questo l\u2019incoraggiante ritratto che emerge dalla ricerca effettuata dal Museo del Risparmio di Intesa Sanpaolo secondo la quale il 96% del campione, ad esempio, ha sentito parlare del problema del cambiamento climatico. E con un punteggio di 7,9 su 10 giudica grave la mancanza di attenzione degli adulti verso le tematiche ambientali. Sensibilit\u00e0 radicata quindi, quasi \u201cnativa\u201d nei 400 giovanissimi italiani che hanno partecipato all\u2019indagine e che traducono in comportamenti quotidiani virtuosi le loro convinzioni, con grande attenzione per evitare lo spreco di risorse sia ambientali che economiche. Del resto sono figli delle crisi che si sono succedute in questi anni (economiche, sociali, ambientali e ora anche sanitaria) e hanno imparato presto ad essere responsabili dei beni di cui dispongono. Inoltre i giovani attenti all\u2019ambiente sono anche attenti all\u2019uso del denaro e, viceversa, i giovani che mostrano una gestione matura dei soldi sono anche pi\u00f9 impegnati nella difesa dell\u2019ambiente. Questa attenzione alle risorse \u00e8 trasversale anche nel genere, pur con qualche condizionamento educativo che ancora permane e porta, ad esempio, ad un maggiore individualismo dei maschi e una maggiore attenzione agli altri da parte delle ragazze. Pi\u00f9 in dettaglio ragazzi e ragazze ottengono rispettivamente 6,8 e 6,9 punti nell\u2019Indice di consapevolezza ambientale e 6,9 e 6,9 in quello di Consapevolezza Economica. Le ragazze hanno una minore tendenza dei ragazzi (5,3 di punteggio vs 5,6) a usare il denaro pensando solo alla propria felicit\u00e0. Sentono con maggiore frequenza di valere poco, punteggio di 5,9 vs 4,9 dei ragazzi. Amano le storie sui social che raccontano di persone di diverse parti del mondo, punteggio di 6,9 vs 6,0 dei ragazzi. I ragazzi sono pi\u00f9 felici, hanno infatti un punteggio pari a 7,1 mentre le ragazze si fermano a 6,7. Ovviamente sulle scelte conta anche il carattere e la ricerca evidenzia una relazione positiva tra stabilit\u00e0 caratteriale e attenzione all\u2019ambiente e alla gestione del denaro. Considerata l\u2019et\u00e0 del campione, poi, non \u00e8 indifferente il ruolo dei genitori che vengono presi a modello sia per la sostenibilit\u00e0 economica che ambientale. In particolare il 91,2% dei giovani italiani si ispira ai propri genitori per la gestione del denaro. La percentuale sale al 93,2% se si considerano i pi\u00f9 attenti alla sostenibilit\u00e0 economica. L\u201982,9% dei ragazzi si ispira ai propri genitori per la gestione delle risorse ambientali. La percentuale sale all\u201985% se si considerano i pi\u00f9 attenti alla sostenibilit\u00e0 ambientale. Il ruolo dei genitori \u00e8 meno esclusivo quando si tratta di sostenibilit\u00e0 ambientali anche perch\u00e9 la questione viene affrontata ampiamente dai media e dai contesti extrafamiliari. Sulla sensibilit\u00e0 alla sostenibilit\u00e0, infine, influisce anche l\u2019area geografica di residenza dei ragazzi. Secondo la ricerca, per quanto riguarda la consapevolezza ambientale, i giovani del Sud Italia e del Nord Ovest sono i pi\u00f9 convinti dell\u2019impatto dei comportamenti individuali, i pi\u00f9 impegnati in prima persona per ridurre il problema dello spreco delle risorse naturali e i pi\u00f9 severi nel giudicare la mancanza di attenzione verso la sostenibilit\u00e0. Ma anche i pi\u00f9 speranzosi verso un intervento risolutivo dei governi."}