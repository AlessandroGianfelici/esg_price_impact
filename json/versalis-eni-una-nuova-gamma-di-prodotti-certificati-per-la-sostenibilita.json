{"date": "20210216", "category": "Economia circolare", "title": "Versalis (Eni), una nuova gamma di prodotti certificati per la sostenibilit\u00e0", "text": "Versalis, la societ\u00e0 chimica di Eni, ha ottenuto la certificazione ISCC Plus per monomeri, intermedi, polimeri ed elastomeri prodotti con materie prime sostenibili, da bionafta e da riciclo chimico, nei siti di Brindisi, Porto Marghera, Mantova, Ferrara e Ravenna. Un tassello importante verso l\u2019obiettivo di offrire al mercato prodotti decarbonizzati e circolari con una nuova gamma \u201cbio attributed\u201d e \u201cbio-circular attributed\u201d realizzata con bionafta, e \u201ccircular attributed\u201d, nel caso in cui la materia prima sia un \u201crecycled oil\u201d, olio da pirolisi ottenuto dal processo di riciclo chimico dei rifiuti di plastica mista. La disponibilit\u00e0 di bionafta deriva dall\u2019integrazione con Eni, che ha trasformato due raffinerie in bioraffinerie, a Venezia Porto Marghera e a Gela, garantendo l\u2019approvvigionamento di materia prima sostenibile che trae origine da oli vegetali, oli alimentari esausti o altre tipologie di scarti organici. ISCC Plus \u00e8 parte dello schema di certificazione ISCC (International Sustainability & Carbon Certification, approvato dall\u2019Unione Europea), ha natura volontaria e permette alle aziende dell\u2019intera filiera di monitorare e poter dimostrare la sostenibilit\u00e0 dei propri prodotti attraverso il controllo di requisiti di sostenibilit\u00e0, di tracciabilit\u00e0 e del bilancio di massa. I prodotti Versalis certificati comprendono i monomeri e gli intermedi etilene, propilene, benzene, stirene, butadiene, i polimeri polietilene (LDPE, HDPE, LLDPE), stirenici (PS, EPS e ABS), ed elastomeri (SBR, BR, EPDM), che non differiscono nella loro composizione chimica e nelle prestazioni fisico-meccaniche rispetto a quelli realizzati con materia prima di origine fossile.\u00a0 L\u2019attivit\u00e0 di certificazione ISCC Plus, avviata da Versalis nel 2020, sar\u00e0, nel corso dell\u2019anno, estesa ad altri siti produttivi italiani ed esteri e attesta la concretezza della strategia di economia circolare volta anche a utilizzare materie prime sostenibili."}