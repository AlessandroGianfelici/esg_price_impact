{"date": "20210330", "category": "Decarbonizzazione", "title": "Eni firma un memorandum d\u2019intesa con Zhejiang Energy sulla fornitura del GNL", "text": "Eni e la societ\u00e0 cinese Zhejiang Energy hanno firmato un Memorandum of Understanding (MoU) sulla cooperazione strategica nel settore energetico. Il MoU stabilisce un quadro di cooperazione volto a facilitare iniziative congiunte tra Eni e Zhejiang Energy in tutta la catena del valore del gas e del Gas Naturale Liquefatto (GNL) in Cina e a livello internazionale. Il MoU si basa sull\u2019obiettivo condiviso dalle societ\u00e0 di promuovere una riduzione delle emissioni favorendo il passaggio dal carbone al gas nella produzione di energia elettrica. Le iniziative identificate nel MoU vanno dallo sviluppo di un accordo di fornitura di GNL a lungo termine alla partecipazione congiunta in progetti di gas e GNL. Usare il gas per produrre elettricit\u00e0 al posto del carbone riduce fino alla met\u00e0 le emissioni di gas serra di una centrale elettrica, offrendo un immediato progresso nella decarbonizzazione del settore.\u00a0 Per Eni, il MoU rappresenta un ulteriore passo in avanti nel processo di transizione energetica. L\u2019azienda ha recentemente lanciato una nuova strategia, che la porter\u00e0 a raggiungere la neutralit\u00e0 carbonica entro il 2050, in tutte le sue operazioni, processi e prodotti. Nel lungo termine, il gas \u2013 che sar\u00e0 sempre pi\u00f9 decarbonizzato \u2013 rappresenter\u00e0 pi\u00f9 del 90% della produzione di Eni."}