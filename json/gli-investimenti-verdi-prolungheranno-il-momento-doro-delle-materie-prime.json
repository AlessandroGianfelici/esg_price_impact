{"date": "20210514", "category": "Opinione di Peter van der Welle, Strategist del team Multi Asset di Robeco", "title": "Gli investimenti verdi prolungheranno il momento d\u2019oro delle materie prime", "text": "L\u2019asset class delle materie prime ha guadagnato il 35% negli ultimi 12 mesi, giustificando il sovrappeso sulle commodity introdotto da Robeco nel suo portafoglio multi-asset, in questo periodo lo scorso anno. Tale sovrappeso sar\u00e0 ora mantenuto alla luce di una serie di fattori positivi per le materie prime, che beneficeranno del ritorno alla normalit\u00e0 dopo la pandemia. Utilizzando i fattori del nostro quadro di asset allocation \u2013 sviluppi macroeconomici, momentum, valutazioni e sentiment \u2013 siamo giunti alla conclusione che le commodity continueranno a brillare, giustificando un sovrappeso nel portafoglio a breve e medio termine. L\u2019effetto momentum, in cui i rendimenti di prezzo seguono la performance precedente, \u00e8 visibile ovunque nello spazio multi-asset. I mercati delle commodity non fanno eccezione: in questa fase evidenziano chiaramente un forte dinamismo positivo, registrando i maggiori rialzi di prezzo, su base mensile, di tutto l\u2019universo multi-asset. Un robusto momentum a breve termine come quello che caratterizza metalli, quali il rame e l\u2019alluminio, segnala probabilmente ulteriori aumenti di prezzo nel prossimo futuro. Le valutazioni delle materie prime sono diventate pi\u00f9 favorevoli, come si evince da una metrica comunemente usata per valutarle: il roll yield, che \u00e8 una delle tre componenti dei rendimenti delle materie prime, accanto alle variazioni dei prezzi spot e al costo di mantenimento (\u201ccost of carry\u201d).  Tecnicamente, il roll yield \u00e8 definito come la variazione del prezzo dei futures meno la variazione del prezzo spot. Il roll yield deriva dalla forma della curva dei futures sulle materie prime. \u00c8 positivo se la curva dei futures di una commodity \u00e8 in backwardation, cio\u00e8 se un contratto futures a lungo termine converge verso un prezzo spot pi\u00f9 elevato alla scadenza. L\u2019attuale backwardation di circa la met\u00e0 delle curve dei futures sulle commodity riflette le pressioni, dal lato dell\u2019offerta, in un\u2019economia globale che si confronta con un aumento della domanda di materie prime nella fase di espansione post-pandemica. Una curva in backwardation implica che sono necessari prezzi spot pi\u00f9 elevati per incentivare nuovi investimenti ed espandere l\u2019offerta. In gioco non ci sono solo le tipiche forze cicliche che si osservano normalmente nella fase iniziale di espansione del ciclo economico, come l\u2019aumento della mobilit\u00e0, la domanda inespressa di viaggi e l\u2019elevato consumo di beni. Nei prossimi anni, ad esempio, l\u2019American Jobs Plan da 2.250 miliardi di dollari dar\u00e0 un impulso strutturale agli investimenti in strade, ponti e ferrovie, che richiedono un grosso impiego di materie prime. L\u2019obiettivo dell\u2019Accordo di Parigi di azzerare le emissioni nette entro il 2050 \u00e8 un altro fattore che depone a favore della domanda di materie prime utilizzate nella costruzione di infrastrutture verdi, in particolare rame, alluminio e litio \u2013 componente fondamentale delle batterie delle auto elettriche. In questo caso, la decarbonizzazione \u00e8 una lama a doppio taglio, poich\u00e9 anche il lato dell\u2019offerta \u00e8 interessato dalle ambizioni climatiche dell\u2019Accordo di Parigi. Data l\u2019alta intensit\u00e0 energetica della produzione di alluminio e il desiderio della Cina di raggiungere il picco delle emissioni entro il 2030, i livelli globali di produzione potrebbero diminuire proprio in una fase in cui \u00e8 necessaria un\u2019offerta pi\u00f9 elevata. Un altro elemento macroeconomico che spiega il nostro ottimismo sulle commodity \u00e8 la nostra posizione moderatamente ribassista sul dollaro statunitense. I prezzi delle materie prime sono generalmente espressi in dollari, per cui un indebolimento di quest\u2019ultimo si traduce di solito in un rincaro delle commodity. Inoltre, la riapertura dell\u2019economia europea, importatore netto di energia, sostiene la domanda di materie prime. Per quanto concerne il sentiment, l\u2019aumento dell\u2019inflazione previsto con l\u2019espansione dell\u2019economia globale potrebbe essere un altro fattore d\u2019impulso. Il rischio di inflazione \u00e8 la prima delle preoccupazioni dei gestori di fondi. Vista l\u2019importanza attribuita alle coperture dell\u2019inflazione, le commodity continuano a ricevere afflussi, poich\u00e9 in genere offrono una protezione abbastanza accurata contro la crescita dei prezzi. La Cina, tuttavia, potrebbe dimostrarsi un fattore d\u2019ostacolo. Anche se i rischi per l\u2019asset class sono nel complesso orientati al rialzo, non mancano i rischi al ribasso. Il pi\u00f9 importante di questi proviene dall\u2019orientamento restrittivo della politica monetaria cinese, volto a imporre un deleveraging in alcuni settori surriscaldati, che potrebbe scoraggiare la domanda di commodity. Per quanto la domanda marginale potrebbe tranquillamente non provenire dalla Cina nella seconda met\u00e0 di quest\u2019anno, date le ingenti misure di stimolo adottate altrove, il colosso asiatico riveste comunque grande importanza per le materie prime. Una decelerazione della crescita dell\u2019offerta di moneta cinese \u00e8 seguita di solito da un aumento pi\u00f9 lento dei prezzi delle materie prime alcuni trimestri dopo. Nel complesso, mentre i corsi azionari corrono un maggior rischio di perdere slancio nella seconda fase del \u2018reflation trade\u2019, dato che gran parte del potenziale di crescita futura degli utili \u00e8 stato gi\u00e0 scontato, i prezzi delle commodity si adeguano continuamente all\u2019equilibrio di domanda e offerta. Ci\u00f2 li rende forse ancora pi\u00f9 adatti come indicatore della propensione al rischio per la seconda met\u00e0 del 2021, viste le persistenti tensioni sui mercati fisici create dalla progressiva riapertura delle economie."}