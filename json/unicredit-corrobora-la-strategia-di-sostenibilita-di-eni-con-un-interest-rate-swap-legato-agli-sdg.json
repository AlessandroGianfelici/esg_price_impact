{"date": "20210224", "category": "IRS SDG linked", "title": "UniCredit corrobora la strategia di sostenibilit\u00e0 di Eni con un Interest Rate Swap legato agli SDG", "text": "Nel dicembre 2020, UniCredit ha firmato accordi di rinegoziazione dei prestiti con Eni, che fanno parte dei 4,35 miliardi di euro di rinegoziazioni di prestiti e linee di credito eseguiti da Eni e concordati nel contesto della pi\u00f9 ampia strategia di transizione della compagnia energetica italiana verso la decarbonizzazione. La strategia di Eni prevede tra l\u2019altro un ricorso alla finanza sostenibile e un focus sul raggiungimento degli impegni che la societ\u00e0 ha assunto per gli Obiettivi di Sviluppo SostEnibile (Sustainable Development Goals) del Global Compact delle Nazioni Unite. La societ\u00e0 ha rinegoziato anche l\u2019operazione di Interest Rate Swap in essere con UniCredit, coprendo l\u2019esposizione ai tassi di interesse relativi al finanziamento, modificandolo in un Interest Rate Swap (IRS) legato agli SDG. E\u2019 stato introdotto un meccanismo di bonus/malus al raggiungimento di obiettivi di sostenibilit\u00e0, in particolare l\u2019SDG 7 \u201cEnergia accessibile e pulita\u201d e l\u2019SDG 13 \u201cAzione per il clima\u201d, se i KPI fossero raggiunti, il tasso fisso dell\u2019IRS potrebbe essere ridotto. UniCredit sottolinea che il suo ruolo \u201cin questa transazione evidenzia il forte legame e l\u2019apprezzamento da parte del cliente sul fronte del coverage, ma anche riguardo alla nostra conoscenza del prodotto, alla gestione del rischio e alla nostra competenza nella finanza sostenibile\u201d. Inoltre, UniCredit, Eni GAS e LUCE e la societ\u00e0 di consulenza Harley&Dikkinson hanno firmato ieri un accordo in Italia che prevede finanziamenti dedicati a privati e condomini, consulenze tecniche e fiscali per tutte le fasi del progetto e l\u2019esecuzione dei lavori per la riqualificazione energetica e ristrutturazione del patrimonio edilizio, resi possibili anche dagli incentivi fiscali come il Superbonus 110%."}