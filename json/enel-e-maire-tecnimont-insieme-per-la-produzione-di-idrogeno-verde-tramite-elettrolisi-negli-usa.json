{"date": "20201210", "category": "Il progetto, operativo dal 2023, fornir\u00e0 idrogeno verde a una bioraffineria", "title": "Enel e Maire Tecnimont, insieme per la produzione di idrogeno verde tramite elettrolisi negli USA", "text": "Enel Green Power, attraverso la controllata nordamericana Enel Green Power North America, e Maire Tecnimont, attraverso la controllata NextChem dedicata alle tecnologie per la transizione energetica, hanno firmato oggi un protocollo d\u2019intesa per favorire la produzione di idrogeno verde tramite elettrolisi negli Stati Uniti. Enel, che ha una solida esperienza nella commercializzazione di progetti, un\u2019ampia pipeline di sviluppo e un\u2019importante presenza operativa nel campo delle rinnovabili negli Stati Uniti, utilizzer\u00e0 la tecnologia per l\u2019idrogeno di NextChem e la sua competenza in campo ingegneristico per far crescere il proprio business nell\u2019idrogeno verde negli Stati Uniti. Il progetto, che dovrebbe essere operativo nel 2023, utilizzer\u00e0 l\u2019energia rinnovabile generata da uno degli impianti solari di EGPNA negli Stati Uniti per produrre l\u2019idrogeno verde che verr\u00e0 fornito a una bioraffineria. Salvatore Bernabei, CEO di Enel Green Power, ha dichiarato: \u201cQuesta nuova partnership rappresenta l\u2019ultimo traguardo dell\u2019impegno del Gruppo Enel nel promuovere lo sviluppo dell\u2019idrogeno verde. Siamo attivamente alla ricerca di opportunit\u00e0 in questo segmento in diverse parti del mondo, sia in Europa sia nelle Americhe, e siamo entusiasti di unire le forze con partner come Maire Tecnimont per sfruttare al massimo le significative potenzialit\u00e0 rappresentate dall\u2019idrogeno verde per la decarbonizzazione di settori le cui emissioni sono pi\u00f9 difficili da abbattere.\u201d Pierroberto Folgiero, AD di Maire Tecnimont e di NextChem, commenta: \u201cSiamo veramente orgogliosi di essere stati scelti da Enel come partner di questa iniziativa industriale, che valorizza le competenze del nostro Gruppo nella chimica dell\u2019idrogeno applicata alla produzione di idrogeno verde da energie rinnovabili solari e rappresenta un passo importante nello sviluppo delle nostre iniziative legate all\u2019idrogeno verde, uno dei pilastri fondanti della nostra strategia per l\u2019idrogeno. Uno dei punti chiave della nostra strategia di business \u00e8 fungere da abilitatore e facilitatore di schemi tecnologici integrati. Il mercato americano si dimostra ancora una volta interessante per noi e lo osserviamo con grande attenzione.\u201d L\u2019accordo prevede che NextChem svolga la funzione di partner tecnologico e di ingegneria, oltre che full turnkey EPC, Engineering, Procurement and Construction, contractor, fornendo a Enel Green Power l\u2019assistenza tecnica necessaria per lo sviluppo e la realizzazione del progetto. Enel Green Power sta valutando le opportunit\u00e0 di posizionare nella sua pipeline di sviluppo negli Stati Uniti degli elettrolizzatori, che utilizzano l\u2019elettricit\u00e0 per separare l\u2019acqua in idrogeno e ossigeno. Combinando due o pi\u00f9 tecnologie, ad esempio l\u2019energia solare e un elettrolizzatore, Enel Green Power riesce a creare impianti integrati in grado di sfruttare un ventaglio pi\u00f9 ampio di fonti di ricavi e/o generare ulteriori opzioni di mitigazione dei rischi. Negli Stati Uniti, la societ\u00e0 si \u00e8 concentrata sugli stati dove \u00e8 gi\u00e0 presente operativamente, come ad esempio il Texas, lo Utah e il Nord Dakota. Questo accordo rappresenta la prima applicazione di un Accordo quadro di collaborazione tra Enel e NextChem per valutare la realizzazione di progetti congiunti, compresa la sperimentazione di tecnologie avanzate per aumentare l\u2019efficienza nella produzione di idrogeno verde da fonti rinnovabili"}