{"date": "20201125", "category": "Previsti 7,4 mld di investimenti sempre pi\u00f9 in ottica green", "title": "Snam, nel piano 21-24 accelera sulla sostenibilit\u00e0 per diventare Carbon neutral entro il 2040", "text": "Snam si impegna a raggiungere la neutralit\u00e0 carbonica entro il 2040, in linea con il target di contenimento del riscaldamento globale entro 1,5\u00b0 C previsto dall\u2019Accordo di Parigi. Snam ha presentato il piano industriale 2021-24 che prevede una forte accelerazione green. La societ\u00e0 guidata da Marco Alver\u00e0 ha l\u2019ambizione di accrescere il peso della finanza sostenibile dall\u2019attuale 40% a oltre il 60% del\u00a0funding\u00a0disponibile in arco di piano, grazie all\u2019emissione di nuovi sustainable bond e di ESG-labelled Commercial Paper. Snam ha previsto un incremento degli investimenti di quasi 1 miliardo di euro rispetto ai 6,5 miliardi di euro del piano 2019-2023, portandoli a circa 7,4 miliardi di euro nel periodo 2020-2024. Rispetto al piano precedente, la crescita \u00e8 riconducibile sia al core business delle infrastrutture regolate, 6,7 miliardi di euro investimenti, sia alle nuove attivit\u00e0 della transizione energetica, con oltre 0,7 miliardi di euro di investimenti, quasi raddoppiati rispetto al precedente piano.  Il 50% degli investimenti previsti a piano \u00e8 dedicato all\u2019infrastruttura \u201chydrogen ready\u201d con\u00a0220 milioni di euro in infrastrutture di biometano per raggiungere una capacit\u00e0 di almeno 64 MW, 200 milioni di euro nell\u2019efficienza energetica per consolidare la posizione di player nazionale, 150 milioni di euro nell\u2019idrogeno per l\u2019avvio di progetti di conversione di tratte ferroviarie e l\u2019installazione di fuel cells sulla rete Snam, 150 milioni di euro nella mobilit\u00e0 per accrescere l\u2019infrastruttura di distribuzione con focus LNG, e avviare i primi distributori a idrogeno.\u00a0 Gran parte degli investimenti previsti \u00e8 finalizzata alla decarbonizzazione per raggiungere l\u2019obiettivo di neutralit\u00e0 carbonica al 2040 e cogliere le opportunit\u00e0 offerte dalla transizione energetica. Circa il 40% di questi impieghi \u00e8 allineato ai criteri della tassonomia europea, in via di finalizzazione.\u00a0\u00a0Gli investimenti nell\u2019infrastruttura riguardano principalmente le sostituzioni per l\u2019ammodernamento della rete, anche in ottica \u201chydrogen ready\u201d, per quasi 1.200 km. Il piano prevede circa 500 milioni di investimenti in digitalizzazione, dal controllo delle attivit\u00e0 da remoto all\u2019adozione di cloud ed edge computing Tecnology per consentire a Snam di diventare la societ\u00e0 di trasporto gas pi\u00f9 tecnologicamente avanzata al mondo e garantire sempre maggiore sicurezza e sostenibilit\u00e0 delle attivit\u00e0 operative.\u00a0 Snam ha l\u2019obiettivo di allineare la strategia di finanziamento con i propri target di sostenibilit\u00e0 e di ampliare la sua base di investitori. In questo senso, Snam ha emesso a giugno il suo primo Transition bond per 500 milioni di euro, che fissa le regole per l\u2019emissione di prestiti obbligazionari volti al finanziamento di investimenti nell\u2019ambito della sostenibilit\u00e0 ambientale, coerentemente con il ruolo chiave riconosciuto ai gas rinnovabili nel conseguimento degli obiettivi di decarbonizzazione nel lungo termine e con il ruolo che l\u2019infrastruttura esistente pu\u00f2 assumere nell\u2019agevolare tale transizione, estendendo cos\u00ec l\u2019ambito di applicazione del proprio Climate Action Bond Framework pubblicato a novembre 2018.\u00a0 La societ\u00e0\u00a0ha mantenuto a maggio 2020 la riduzione del margine del proprio sustainable loan da 3,2 miliardi di euro, gi\u00e0 ottenuto ad aprile dell\u2019anno precedente a seguito del raggiungimento degli obiettivi legati a parametri di sostenibilit\u00e0 sociale ed ambientale. L\u2019azienda ha rinnovato il proprio programma di Euro Commercial Paper, incrementato da 2 miliardi di euro a 2,5 miliardi di euro, legandolo a obiettivi di sostenibilit\u00e0 ambientale e sociale in linea con il sustainable loan e ottenendo per lo strumento un rating ESG pari a EE assegnato dalla societ\u00e0 di ESG rating Standard Ethics.\u00a0 I fattori ESG sono sempre pi\u00f9 integrati nelle strategie e nella gestione dell\u2019azienda. A tal proposito, Snam ha elaborato e pubblicato una \u201cscorecard\u201d su 13 aree con 22 obiettivi materiali e quantitativi per fornire agli stakeholder una visione olistica dell\u2019impegno e della crescente sensibilit\u00e0 in ambito ESG. In ambito sociale, \u00e8 previsto un focus potenziato su dipendenti, supply chain, sicurezza e comunit\u00e0 come l\u2019aumento della percentuale di donne in posizioni executive e middle management dal 19,3% del 2019 al 25,5% del 2023, e un incremento delle imprese sociali accreditate nella vendor list del 20% al 2023. In ambito governance, nel 2023 almeno il 40% dell\u2019attivit\u00e0 del Cda sar\u00e0 dedicata a tematiche ESG e sul 100% delle terze controparti saranno svolte due diligence reputazionali.\u00a0"}