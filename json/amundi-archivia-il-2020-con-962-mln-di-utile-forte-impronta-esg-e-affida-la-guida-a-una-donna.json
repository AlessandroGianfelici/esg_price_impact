{"date": "20210211", "category": "Risultati 2020", "title": "Amundi, archivia il 2020 con 962 mln di utile, forte impronta ESG e affida la guida a una donna", "text": "Amundi, il pi\u00f9 grande gestore di fondi europeo con masse in gestione per 1.729 miliardi di euro, archivia i conti 2020 con un utile di 962 milioni e affida la sua guida per la prima volta nelle mani di una donna. L\u2019asset manager ha infatti annunciato che dal prossimo 10 maggio Val\u00e9rie Baudson, attuale numero due del gruppo, assumer\u00e0 l\u2019incarico di amministratore delegato al posto di Yves Perrier che diverr\u00e0 Chairman of the Board of Amundi.  \u201c\u00c8 la scelta della competenza, della continuit\u00e0 e dei valori condivisi\u201d, ha affermato Perrier a proposito della nomina della Baudson che fa gi\u00e0 parte del comitato esecutivo del gruppo e nei 13 anni in Amundi ha contribuito alla crescita del comparto ETF che ha raggiunto un trilione di masse. La notizia del passaggio di consegne \u00e8 arrivata in coincidenza con la disclosure della trimestrale del gruppo e dopo che i persistenti dubbi sul piano di successione avevano pesato sul prezzo delle azioni.  Nel quarto trimestre 2020 ha registrato il pi\u00f9 alto utile netto trimestrale dalla creazione di Amundi: 288 milioni. Negli ultimi tre mesi la raccolta complessiva \u00e8 stata di 14,4 miliardi portando il patrimonio gestito a 1,7 miliardi alla fine del 2020. E\u2019 inoltre proseguito il forte l\u2019impegno profuso nell\u2019ambito Environmental: \u2022 Il 100% dei fondi aperti a gestione attiva ora include criteri ESG. \u2022 Il totale dei patrimoni gestiti per iniziative specifiche (finanziamento transizione energetica e inclusione sociale) a fine 2020 ammonta a 22 miliardi di euro. \u2022 Al 31 dicembre 2020, il fondo di solidariet\u00e0 Amundi ha toccato i 330 milioni di AuM rispetto ai 200 milioni del 2018. \u2022 L\u2019analisi ESG di Amundi copre ora 10.000 emittenti (rispetto a 5.500 nel 2018). Nel 2020 Amundi ha proseguito con la sua politica attiva di innovazione e sviluppo di soluzioni ESG: \u2022 AIIB \u2013 Amundi Climate Change Investment Framework, utilizza per la prima volta un approccio olistico nella costruzione di portafogli che fanno fronte ai rischi climatici e sono basati sui tre obiettivi chiave dell\u2019accordo di Parigi. \u2022 Amundi \u00e8 stata selezionata da un gruppo di investitori istituzionali francesi (inclusa la Caisse des D\u00e9p\u00f4ts) per la gestione del primo fondo di indici azionari allineato all\u2019Accordo di Parigi. \u2022 Sono stati lanciati tre ETF che replicano gli indici climatici PAB (Paris Aligned Benchmarks), per ampliare la gamma di soluzioni per la \u201ctransizione climatica\u201d. \u2022 E\u2019 stato lanciato il CPR Social Impact, il primo fondo di investimento Global Equity dedicato al tema della riduzione delle disuguaglianze, seguito da un fondo globale \u201cSocial Bond\u201d. \u2022 Inizio del primo anno del fondo GRECO per promuovere lo sviluppo di nuove classi di asset verdi in Europa, con il sostegno della BEI, contribuendo cos\u00ec alla ripresa sostenibile post-Covid. Queste iniziative hanno contribuito nel 2020 all\u2019aumento del patrimonio ESG totale in gestione da 323 miliardi di euro nel 2019 a 378 miliardi di euro. La societ\u00e0 ha inoltre comunicato di aver raggiunto gli obiettivi ESG annunciati nel 2018 tra cui il fatto che il 100% dei fondi aperti a gestione attiva ora includa criteri ESG con l\u2019obiettivo per il portafoglio di ogni fondo di avere un rating ESG migliore del suo universo di riferimento. "}