{"date": "20210218", "category": "Investimenti ESG", "title": "Banca d\u2019Italia compie ulteriori progressi verso la sostenibilit\u00e0 dei propri investimenti", "text": "Nel 2020 la Banca d\u2019Italia ha fatto progressi nell\u2019applicazione dei criteri di sostenibilit\u00e0 alla gestione dei propri investimenti finanziari, avviata nel 2019. Dopo l\u2019applicazione dei criteri di investimento ESG ai portafogli azionari gestiti internamente, relativi ai mercati italiano e dell\u2019area dell\u2019euro, nel 2020 la politica di investimento sostenibile \u00e8 stata estesa progressivamente ad altri mercati e classi di attivit\u00e0. In particolare, i criteri ESG sono stati adottati per gli investimenti azionari negli Stati Uniti e in Giappone. Gli strumenti collettivi utilizzati per investire in questi mercati sono stati sostituiti con analoghi strumenti collegati a indici di riferimento di tipo ESG. La sostituzione \u00e8 stata completata all\u2019inizio dell\u2019anno in corso. La gestione dei portafogli di obbligazioni societarie, effettuata sia internamente per i titoli denominati in euro, sia mediante gestori esterni per quelli denominati in dollari statunitensi, si basa ora sulla replica di indici ESG in sostituzione dei precedenti indici di tipo tradizionale. Infine, nel 2020 \u00e8 stato costituito un portafoglio di obbligazioni green emesse da organismi sovranazionali e agenzie. Tali investimenti, denominati in euro e in dollari, si aggiungono all\u2019investimento iniziale effettuato nel 2019 sul mercato dei green bond mediante la sottoscrizione di una quota del fondo gestito dalla Banca dei Regolamenti Internazionali e composto prevalentemente da emissioni sovrane e sovranazionali in dollari. La Banca d\u2019Italia \u00e8 impegnata al continuo miglioramento delle politiche di investimento e delle prassi di gestione dei rischi in termini sia finanziari, sia di sostenibilit\u00e0. In questa prospettiva, la Banca d\u2019Italia continuer\u00e0 a fornire informazioni sulle iniziative intraprese e sui risultati conseguiti."}