{"date": "20210520", "category": "Bilancio sociale 2020", "title": "Fondazione Snam, pubblicato il primo Bilancio sociale", "text": "Fondazione Snam\u00a0ha pubblicato il suo primo Bilancio sociale. Il documento permette di approfondire le attivit\u00e0 e i relativi impatti dei progetti portati avanti nel\u00a02020. Durante lo scorso anno, Fondazione Snam ha proseguito le attivit\u00e0 nei suoi principali ambiti d\u2019azione (Ambiente, Minori e Giovani, Social Company) dando vita a programmi che hanno contribuito a rigenerare aree urbane in stato di progressivo degrado, valorizzare il patrimonio ambientale, e contrastare il fenomeno dell\u2019abbandono scolastico e dell\u2019esclusione sociale.\u00a0 In modo particolare, in un anno cos\u00ec difficile, la Fondazione si \u00e8 impegnata per rispondere all\u2019emergenza provocata dalla pandemia Covid-19, impegnandosi su tutto il territorio nazionale per sostenere le categorie pi\u00f9 fragili e impattate. Anche in questo contesto, tutte le iniziative hanno avuto particolare riguardo all\u2019inclusione femminile. In tutte le sue azioni, Fondazione Snam ha operato coinvolgendo anche i volontari di Snam, pi\u00f9 di\u00a01.200 persone\u00a0che hanno messo a disposizione il loro tempo e le loro competenze. Questo ha permesso a Fondazione Snam di esercitare un\u2019azione concreta e tangibile anche su\u00a012 Sustainable Development Goals, grazie al supporto e alla realizzazione di progetti di ampio respiro. \u201d Tutte le azioni che raccontiamo in questo documento \u2013 scrivono il Presidente\u00a0Carlo Malacarne\u00a0e il Vice Presidente\u00a0Marco Alver\u00e0\u00a0nella lettera agli stakeholder in apertura del bilancio \u2013 sono la testimonianza di un percorso di crescita che ci vuole vedere sempre pi\u00f9 vicini ai nostri partner. Nel 2021 proseguir\u00e0, infatti, il nostro impegno a sostegno delle categorie pi\u00f9 fragili e escluse, anche con il consolidamento della partecipazione dei volontari di Snam che potranno continuare a mettere a disposizione il loro contributo attraverso il programma\u00a0Volontariato di Competenza\u201c. Il documento accompagna il lettore nelle diverse sezioni facendo emergere i dati chiave dell\u2019operato di Fondazione Snam. In particolare, nel corso del 2020 le iniziative sono state in grado di raggiungere\u00a0700.000 persone\u00a0in tutta Italia, anche grazie al coinvolgimento di pi\u00f9 di\u00a0140 realt\u00e0\u00a0e al prezioso contributo pro-bono dei partner commerciali di Snam."}