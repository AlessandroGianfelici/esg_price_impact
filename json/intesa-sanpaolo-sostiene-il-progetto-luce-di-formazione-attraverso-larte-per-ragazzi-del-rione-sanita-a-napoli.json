{"date": "20210520", "category": "Inclusione sociale", "title": "Intesa Sanpaolo sostiene il progetto LUCE di formazione attraverso l\u2019arte per ragazzi del rione Sanit\u00e0 a Napoli", "text": "Intesa Sanpaolo,\u00a0Fondazione CON IL SUD\u00a0e\u00a0Fondazione di Comunit\u00e0 San Gennaro\u00a0hanno presentato quest\u2019oggi il progetto\u00a0LUCE, un\u2019iniziativa di formazione e di\u00a0inclusione sociale\u00a0per giovani abitanti del\u00a0Rione Sanit\u00e0 di Napoli\u00a0attraverso l\u2019arte, con ricadute positive anche in ottica di opportunit\u00e0 lavorative per i ragazzi e di valorizzazione del patrimonio storico-artistico del quartiere stesso. L\u2019iniziativa prevede l\u2019attivazione di workshop artistici rivolti a 60 ragazzi dai 16 ai 25 anni presso gli spazi della Chiesa di Santa Maria Maddalena, situata nel cuore della zona dei \u201cCristallini\u201d, con attivit\u00e0 teoriche e laboratori condotti da artisti e testimoni in ambiti come pittura, cinematografia, fotografia e conoscenza del territorio. Durante uno dei percorsi formativi, i giovani coinvolti affrescheranno insieme a muralisti di fama internazionale, la chiesa e i vicoli pi\u00f9 nascosti del Rione. Verranno inoltre aperti\u00a0due nuovi infopoint\u00a0presso la Chiesa di Sant\u2019Aspreno ai Crociferi, che sar\u00e0 fruibile 7 giorni su 7 dando ai visitatori l\u2019opportunit\u00e0 di accedere all\u2019atelier dell\u2019artista contemporaneo Jago e presso la Basilica di San Severo fuori le Mura, chiesa che ospita da dicembre 2020 l\u2019opera \u201cIl Figlio Velato\u201d nonch\u00e9 le Catacombe di San Severo. Entrambe queste iniziative permetteranno l\u2019inserimento lavorativo di alcuni giovani del quartiere. Il progetto LUCE, sostenuto da Fondazione CON IL SUD, Fondazione di Comunit\u00e0 San Gennaro e Intesa Sanpaolo, interviene su importanti asset strutturali del\u00a0Piano Nazionale di Ripresa e Resilienza\u00a0(PNRR), tra cui: il contrasto alle disuguaglianze, l\u2019inserimento lavorativo di giovani in situazione di fragilit\u00e0, la rigenerazione urbana in contesti marginalizzati, la valorizzazione del contributo del Terzo Settore alla societ\u00e0 e allo sviluppo del Mezzogiorno.\u00a0 Carlo Borgomeo, presidente della Fondazione CON IL SUD, ha dichiarato: \u201cL\u2019investimento che abbiamo fatto e continuiamo a fare con convinzione \u00e8 sul capitale umano, la vera ricchezza di ogni territorio. Siamo contenti, quindi, di rinnovare il nostro impegno e di contribuire ancora una volta allo sviluppo di un quartiere che ha tanto da dare\u201d. \u201cIl progetto ha un duplice obiettivo: quello di riqualificare beni artistici in stato di abbandono in un quartiere di Napoli molto problematico, come il Rione Sanit\u00e0, e quello di formare contemporaneamente alcuni giovani del territorio, affinch\u00e9 possano trovare nuove opportunit\u00e0 occupazionali legateal mondo dell\u2019arte e del turismo. Intesa Sanpaolo conferma, ancora una volta, l\u2019impegno in termini di responsabilit\u00e0 sociale e culturale assunto nel Piano d\u2019Impresa 2018-2021, realizzando un\u2019azione di sistema al fianco di istituzioni, organizzazioni del Terzo Settore e societ\u00e0 civile \u2013 rappresentata dagli artisti che trasferiscono con generosit\u00e0 il loro sapere attraverso workshop formativi \u2013 per promuovere la crescita sostenibile e inclusiva dei territori in cui opera\u201d, ha commentato Elena Jacobs, Responsabile Valorizzazione del Sociale e Relazioni con le Universit\u00e0 di Intesa Sanpaolo."}