{"date": "20210331", "category": "Sostegno delle imprese", "title": "Da Intesa Sanpaolo un plafond di 8 milioni a disposizione di EdiliziAcrobatica", "text": "Intesa Sanpaolo ha messo a disposizione di EdiliziAcrobatica un plafond rotativo di 8 milioni di euro, che l\u2019azienda potr\u00e0 utilizzare per la cessione pro-soluto alla Banca dei crediti fiscali Ecobonus, generati da lavori edili di ristrutturazione che beneficiano delle agevolazioni fiscali introdotte dal \u201cDecreto Rilancio\u201d. Ad oggi, i crediti ceduti e gi\u00e0 liquidati, riferiti alla prima tranche di lavori conclusi nel 2020, ammontano a circa 2 milioni di euro. L\u2019accordo con Intesa Sanpaolo offre a EdiliziAcrobatica il supporto finanziario necessario per affrontare con serenit\u00e0 l\u2019esecuzione dei lavori, dalle fasi di avvio alla loro conclusione, consentendo di ottimizzare le risorse finanziarie, migliorare il cash flow e cogliere al meglio le opportunit\u00e0 offerte dagli incentivi fiscali. EdiliziAcrobatica, dallo scorso mese di settembre a oggi, ha avviato lavori per un ammontare superiore ai 22 milioni di euro, con interventi che interesseranno 330 immobili residenziali in tutta Italia. \u201cProsegue in maniera molto positiva il rapporto tra EdiliziAcrobatica e Intesa Sanpaolo \u2013 ha dichiarato Riccardo Iovino CEO & Founder di EdiliziAcrobatica\u2013 che gi\u00e0 la scorsa estate aveva permesso l\u2019emissione di un basket bond del valore di 10 milioni di euro interamente sottoscritto dall\u2019istituto di credito. Il Decreto Rilancio, e in particolare le opportunit\u00e0 offerte al settore delle ristrutturazioni edili, si sono rivelate fino ad ora assolutamente strategiche per la nostra azienda che si prepara ad approvare un bilancio assolutamente positivo, anche nell\u2019anno della pandemia. L\u2019accordo siglato con Intesa Sanpaolo diviene cos\u00ec un ulteriore sostegno alla crescita dei risultati della societ\u00e0 e un ulteriore segnale che sottolinea l\u2019efficienza del modello di business di EdiliziAcrobatica\u201d. Teresio Testa, Direttore regionale Piemonte, Valle d\u2019Aosta e Liguria di Intesa Sanpaolo, ha sottolineato: \u201cLe misure del Decreto Rilancio rappresentano una grande opportunit\u00e0 per sostenere il settore edilizio e tutte le filiere connesse, la cui ripartenza \u00e8 di vitale importanza per la ripresa economica del Paese. Ci siamo attivati da subito per mettere i nostri clienti, privati e imprese, nelle condizioni di usufruirne al meglio. Si tratta di un filone di interventi che continueremo a valorizzare nell\u2019ambito di \u201cMotore Italia\u201d, il nuovo programma strategico di finanziamenti e iniziative di Intesa Sanpaolo per favorire il rilancio delle PMI, che mette a disposizione delle imprese del Paese 50 miliardi di euro di nuovo credito \u2013 di cui 5,3 miliardi di euro nel nord ovest \u2013 con un impegno orientato a un futuro sostenibile dal punto di vista economico, ambientale e sociale. Tra le linee d\u2019intervento anche l\u2019allungamento dei tempi di rientro del debito, per consentire alle nostre aziende di pianificare nuovi investimenti che siamo pronti a sostenere con nuovo credito\u201d."}