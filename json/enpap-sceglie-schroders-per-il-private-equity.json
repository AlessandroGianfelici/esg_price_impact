{"date": "20201221", "category": "La cassa ha un commitment di 100 milioni", "title": "Enpap sceglie Schroders per il Private equity", "text": "L\u2019Enpap, Ente Nazionale di Previdenza ed Assistenza per gli Psicologi, ha conferito a Schroders Adveq, l\u2019incarico per la creazione e gestione di un fondo di fondi di private equity dedicato, con un commitment complessivo di 100 milioni di euro. Il fondo focalizzer\u00e0 i suoi investimenti su small/mid buyout specializzati in Europa e Nord America, con particolare attenzione all\u2019Italia, attraverso un portafoglio bilanciato e un approccio multi strategia. Il team di investimento di Schroders Adveq, societ\u00e0 fondata nel 1997 e con AUM pari a 10 miliardi di euro che ha sviluppato il fondo ad hoc per l\u2019Enpap, \u00e8 guidato Richard Damming, Senior Investment Director, responsabile per gli investimenti europei in Italia, Francia e Benelux.  Il fondo prevede non solo un\u2019ampia diversificazione settoriale, con maggiore esposizione ai settori che beneficiano di forti megatrend sottostanti, come sanit\u00e0 e telecomunicazioni, ma anche la mitigazione della J curve grazie all\u2019utilizzo di co-investimenti e secondari volti ad accelerare lo sviluppo del portafoglio. La gestione di Schroder Adveq\u00a0\u00a0garantir\u00e0 il rispetto dei pi\u00f9 elevati standard ESG in tutti gli aspetti del mandato, come espressamente richiesto dall\u2019Ente di previdenza e in linea con l\u2019approccio e la filosofia del Gruppo Schroders. \u201cEnpap ha deciso di portare il suo approccio di investimento etico anche nell\u2019ambito della cosiddetta economia reale. Lo far\u00e0 con l\u2019intento di investire un ammontare significativo di risorse nell\u2019arco del prossimo triennio e di supportare cos\u00ec anche la ripresa economica\u201d, ha commentato Felice Damiano Torricelli, Presidente di Enpap, che ha poi proseguito: \u201cSchroders, con la sua grande esperienza internazionale, propone un approccio con importanti presidi a garanzia dell\u2019investitore e la piena integrazione dei criteri ESG in tutti gli investimenti. Questo ci assicura sia la realizzazione dell\u2019impegno del nostro Ente a portare avanti politiche di investimento sostenibili e responsabili, in linea con le specifiche sensibilit\u00e0 degli psicologi Italiani, e, al contempo, l\u2019attenzione alla gestione efficiente del patrimonio pensionistico degli iscritti, in modo da contribuire alla migliore adeguatezza delle loro pensioni future\u201d, ha concluso Torricelli. Luca Tenani, Country Head Italy Schroders, ha affermato: \u201cIl conferimento di questo incarico testimonia la capacit\u00e0 di Schroders di proporre soluzioni altamente personalizzate e flessibili, in grado di soddisfare le esigenze specifiche dei nostri partner, e le riconosciute competenze del Gruppo nell\u2019ambito dei private asset. Siamo molto lieti di questa collaborazione con una delle realt\u00e0 storiche nel panorama della previdenza italiana quale Enpap, con un fondo diretto a sostenere in via preferenziale anche le realt\u00e0 locali\u201d."}