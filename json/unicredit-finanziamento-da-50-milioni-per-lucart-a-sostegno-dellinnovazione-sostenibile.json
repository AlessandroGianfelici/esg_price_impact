{"date": "20210318", "category": "Finanziamento ", "title": "Unicredit, finanziamento da 50 milioni per Lucart a sostegno dell\u2019innovazione sostenibile", "text": "Unicredit sostiene Lucart, uno dei principali produttori a livello europeo di prodotti tissue, airlaid e di carte monolucide per imballaggi flessibili, la quale ha beneficiato di un finanziamento di 50 milioni di euro, con garanzia SACE. Il finanziamento \u00e8 stato concesso da un pool di istituti composto da UniCredit nel ruolo di banca agente, global coordinator e agente Sace; mentre BNL Gruppo BNP Paribas, Banco BPM, Cr\u00e9dit Agricole Italia, e Intesa Sanpaolo hanno agito in qualit\u00e0 di Mandate Lead Arranger. Nell\u2019ambito dell\u2019operazione, le banche sono state assistite da Ashurst, con un team composto dal counsel Gian Luca Coggiola e dal trainee Davide Cipolletta, con la supervisione del partner Mario Lisanti; e dal partner Michele Milanese per i profili di natura fiscale. La somma a disposizione della storica azienda lucchese, che si distingue per i continui progressi in innovazione e sostenibilit\u00e0, \u00e8 destinata anche al supporto degli investimenti produttivi di carta tissue di alta qualit\u00e0 attraverso l\u2019impiego di fibre riciclate e imballaggi di riciclo a sostegno dell\u2019economia circolare e dell\u2019implementazione nella catena di produzione di impianti e macchinari con maggiore efficientamento delle risorse idriche ed energetiche. \u201cSiamo molto contenti che i nostri ambiziosi piani di internazionalizzazione e innovazione siano sostenuti da primari istituti di credito riuniti in pool, con UniCredit in qualit\u00e0 di capofila, e Sace, che ringraziamo\u201d \u2013 dichiara Marco Baroni, CFO di Lucart \u2013 Questa \u00e8 la testimonianza che il nostro modello di business che pone al centro l\u2019economia circolare e la sostenibilit\u00e0 \u00e8 il modello corretto per affrontare le sfide del prossimo futuro\u201d. Sottolinea Andrea Burchi, Regional Manager Centro Nord UniCredit: \u201cSiamo orgogliosi di aver guidato questa operazione, fornendo il nostro tangibile contributo per supportare una storica realt\u00e0 produttiva del territorio, attenta all\u2019innovazione e capace di sfruttare le leve dell\u2019internazionalizzazione. Lucart SpA, inoltre, ha dimostrato di saper declinare con successo un piano di crescita strettamente legato ai temi della sostenibilit\u00e0, fattore sempre pi\u00f9 strategico per lo sviluppo delle imprese ed elemento chiave del modello di business del nostro Gruppo. UniCredit, nei fatti, si impegna ad essere parte attiva per facilitare il cambiamento, affiancando le aziende italiane nel percorso di transizione verso un nuovo modello produttivo. Attraverso soluzioni specifiche, incoraggiamo la crescita sostenibile e lo sviluppo dell\u2019economia circolare. Due priorit\u00e0 che riteniamo funzionali alla ripartenza e alla costruzione di un futuro migliore per la comunit\u00e0\u201d."}