{"date": "20201210", "category": "L'opinione di Scott Berg gestore di T. Rowe Price", "title": "Nel mondo post-Covid, la sostenibilit\u00e0 sar\u00e0 la chiave del successo", "text": "Le crisi causano cambiamenti. E in tal senso, la pandemia da coronavirus ha spinto molti trend disruptive su livelli sconvolgenti, accelerando un\u2019evoluzione che altrimenti avrebbe impiegato diversi anni. I governi di tutto il mondo hanno implementato stimoli monetari e fiscali senza precedenti, ma non sono riusciti ad allentare le crescenti pressioni sociali. Una delle conseguenze del coronavirus \u00e8 stato l\u2019intensificarsi del dibattito su come affrontare le ineguaglianze, sia sociali che economiche. Dato il contesto attuale, \u00e8 pi\u00f9 importante che mai che le aziende integrino la sostenibilit\u00e0 nelle loro strategie di lungo periodo, vale a dire che sviluppino una strategia di business solida volta a navigare il cambiamento ambientale e sociale. La sostenibilit\u00e0 \u00e8 strettamente interconnessa con la capacit\u00e0 di avere visione, di mostrare una leadership disciplinata (soprattutto in tempo di crisi), di trovarsi dal lato giusto del cambiamento sociale e di contribuire ai bisogni degli altri. Un grande potere implica una grande responsabilit\u00e0 Le grandi aziende tech come Apple, Amazon e Netflix, messe sotto i riflettori dalla pandemia, non sono nuove alle controversie ESG. I loro business hanno determinato e allo stesso tempo tratto beneficio dai cambiamenti sociali nel modo in cui comunichiamo, facciamo acquisti e ci intratteniamo, ma ci\u00f2 ha creato anche dei rischi operativi. Molte di queste societ\u00e0 hanno quindi intrapreso dei passi sostanziali per aggiustare il loro approccio nei confronti delle considerazioni ESG. Ma non sono solo le grandi aziende ad aver preso atto dell\u2019importanza di supportare e migliorare le nostre vite: con la pandemia, anche le societ\u00e0 pi\u00f9 piccole hanno constatato di poter fare la differenza e dare il loro contributo in tempi cos\u00ec sfidanti. Le piattaforme di e-commerce stanno giocando un ruolo chiave nell\u2019aiutare i piccoli business a transitare all\u2019online. Nell\u2019health care, molte imprese pi\u00f9 piccole nel biotech sono state in prima linea nella battaglia contro il coronavirus, grazie alle loro capacit\u00e0 di effettuare test accurati, fare ricerca sierologica, supportare lo sviluppo del vaccino. Mai nella storia \u00e8 stato applicato a un solo problema un focus cos\u00ec collettivo e la speranza \u00e8 che la societ\u00e0 possa uscirne con un maggiore senso di comunit\u00e0. I settori sotto la lente Guardando al mondo di oggi, sono diversi i settori che si distinguono come terreni fertili per la sostenibilit\u00e0 e l\u2019impatto positivo. Materiali. Negli ultimi anni si sono verificati alcuni degli eventi naturali pi\u00f9 catastrofici mai visti, come alluvioni, incendi, uragani. Cerchiamo aziende che puntino a limitare il cambiamento climatico e ridurre attivamente le emissioni di carbonio, ad esempio attraverso packaging sostenibile, alternative green e uso di materiali sostenibili. Utility. Le societ\u00e0 in questo settore saranno fondamentali per il miglioramento della sostenibilit\u00e0 ambientale, grazie alle grandi infrastrutture e alla capacit\u00e0 di investire in rinnovabili. Health care. Gi\u00e0 prima della pandemia favorivamo le societ\u00e0 di biotecnologie e la crisi ha dimostrato l\u2019importanza di questi business. Inoltre sono avanzati molto anche i trend sulla telemedicina. IT. Una crescita massiccia e rapida spesso crea problematiche e il comparto tecnologico non ne \u00e8 stato esente, ma le aziende del settore stanno rapidamente iniziando ad assumersi la responsabilit\u00e0 di dover agire come buoni ambasciatori della sostenibilit\u00e0, anche a spese dei ritorni di breve termine. Amazon sta assumendo e investendo molto ed \u00e8 un esempio del focus sulla sostenibilit\u00e0 di lungo termine e della protezione del modello di core business, che si basa sulla reputazione e sull\u2019accettazione sociale. Le considerazioni ESG sono imprescindibili per scovare le aziende ad alta crescita Il cambiamento nello scenario economico, esacerbato dalla tecnologia, ha comportato una disruption notevole per le aziende in tutto il mondo, ed \u00e8 diventato chiaro che una qualche forma di interconnessione tra societ\u00e0, aziende, investitori e governi sia cruciale per perpetuare la stabilit\u00e0 e il successo economici. La pandemia ha anticipato di diversi anni l\u2019adozione di alcuni trend sostenibili, motivo per cui \u00e8 fondamentale comprendere questa maggiore enfasi e come rimodeller\u00e0 il panorama degli investimenti. I fattori ESG sono una componente permanente di questo nuovo ordine. Le aziende dovranno considerare attentamente il loro impatto su industrie, persone e, infine, anche sul pianeta. Le societ\u00e0 che comprendono queste interconnessioni sono spesso quelle innovatrici che si stanno posizionando per una crescita futura reale. Crediamo che questa sia una disruption positiva, alla quale vogliamo contribuire positivamente, anche svolgendo un\u2019intensa attivit\u00e0 di engagement \u2013 tramite il dialogo con i nostri analisti, le lettere e le comunicazioni formali, gli incontri face-to-face e prese di posizione pubbliche \u2013 per guidare le aziende nei loro percorsi ESG e influenzarle, laddove possibile."}