{"date": "20210114", "category": "Investimenti fotovoltaici", "title": "Tages Helios II acquista due portafogli fotovoltaici da 23,3 MW", "text": "Il fondo Tages Helios II ha acquisito due portafogli fotovoltaici: uno detenuto dal Gruppo Viridis Energia e composto da 12 impianti situati in Emilia Romagna e Marche per circa 19 MW e un altro di 16 siti in Sardegna da Equiter, per complessivi 4,3 MW. Con queste due nuove acquisizioni, il fondo Tages Helios II arriva a detenere 116 MW di capacit\u00e0 installata, di cui 30 MW eolici, per 388 MW totali detenuti dai due fondi gestiti da Tages Capital SGR. Umberto Quadrino, Presidente di Tages S.p.A., ha commentato: \u201cL\u2019attivit\u00e0 di investimento, che durante la prima fase della pandemia ha subito un comprensibile rallentamento, ha avuto una accelerazione negli ultimi mesi, con closing avvenuti a fine di dicembre e altri previsti per il mese di gennaio, che fanno ben sperare in una piena ripresa dell\u2019attivit\u00e0 nel 2021. Un importante piano di investimenti quindi, grazie soprattutto all\u2019ottima risposta di grandi investitori istituzionali che hanno creduto in noi in occasione del nostro closing parziale di fine anno. Abbiamo l\u2019obiettivo di arrivare a 350/400 milioni di raccolta totale entro l\u2019inizio di maggio 2021\u201d. A fine dicembre 2020 il fondo Tages Helios II ha concluso un nuovo closing parziale della raccolta da 52 milioni di euro a cui hanno partecipato, tra gli altri, due fondi pensione preesistenti che si affiancano a casse previdenziali, compagnie di assicurazioni ed altri investitori istituzionali che avevano gi\u00e0 investito nel fondo nel closing precedente. Tages Capital SGR, con i fondi Tages Helios e Tages Helios II, ha raccolto finora oltre 550 milioni di euro posizionandosi come secondo operatore del settore fotovoltaico in Italia."}