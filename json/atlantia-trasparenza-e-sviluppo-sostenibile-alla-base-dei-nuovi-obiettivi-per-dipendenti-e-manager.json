{"date": "20210511", "category": "Remunerazione", "title": "Atlantia, trasparenza e sviluppo sostenibile alla base dei nuovi obiettivi per dipendenti e manager", "text": "Atlantia,\u00a0nell\u2019ambito del suo processo di trasformazione, cambia le regole per incentivare l\u2019impegno dei suoi dipendenti e del team manageriale.\u00a0Trasparenza, creazione di valore nel lungo termine, promozione di un\u00a0modello di sviluppo sostenibile\u00a0per azionisti e stakeholder sono i pilastri strategici su cui \u00e8 basata la nuova politica di remunerazione a supporto della strategia di business che vede innovazione e sostenibilit\u00e0 come driver chiave. La\u00a0nuova impostazione\u00a0della politica di remunerazione ha ottenuto un consenso pressoch\u00e9 unanime durante l\u2019Assemblea di Bilancio 2020, raccogliendo il\u00a098,36% dei consensi\u00a0degli azionisti. I nuovi criteri del\u00a0piano di incentivazione a lungo termine\u00a0hanno invece ottenuto un gradimento pari al\u00a099,6%\u00a0a testimonianza del rafforzamento del rapporto fiduciario con gli stakeholder. Pi\u00f9 nel dettaglio, i piani di incentivazione si concretizzano sia attraverso obiettivi annuali di tipo economico, obiettivi di natura strategica e obiettivi di sostenibilit\u00e0, sia attraverso metriche di medio termine (di peso superiore rispetto ai parametri di breve periodo), che sottendono la crescita di valore sostenibile e duraturo analogamente connessi alle performance sociali e ambientali (ESG). In entrambi i casi una\u00a0quota significativa della remunerazione: remunerazione variabile annuale (20 su 100 punti) e pluriennale (30 su 100 punti) del management \u00e8 legata al raggiungimento degli obiettivi di sostenibilit\u00e0 in materia ambientale, sociale e di governance a conferma del forte impegno di Atlantia volto ad accelerare e moltiplicare l\u2019impatto a favore della comunit\u00e0 e dei suoi stakeholders. Attraverso questa rinnovata politica remunerativa, la creazione di valore e le performance di sostenibilit\u00e0 saranno d\u2019ora in avanti strettamente legate tra loro: il\u00a0contrasto al cambiamento climatico, la costruzione di un confronto trasparente con il territorio, con le comunit\u00e0 e gli stakeholder di riferimento, la centralit\u00e0 delle persone sono i principali obiettivi che il management e i dipendenti saranno incentivati a raggiungere ogni anno, accanto a metriche economico-finanziarie. Un altro aspetto importante \u00e8\u00a0l\u2019orientamento di lungo termine\u00a0che afferisce ad una quota importante degli incentivi del management, in una logica di crescita di valore sostenibile e duraturo nel tempo. Inoltre, nell\u2019ottica di rafforzare il legame con i suoi dipendenti, Atlantia guarda alla continuit\u00e0 del proprio piano di azionariato diffuso, in linea con l\u2019iniziativa dello scorso anno in cui oltre\u00a011.000\u00a0dipendenti delle proprie societ\u00e0 italiane sono diventati azionisti. Anche in questo caso, la volont\u00e0 \u00e8 quella di produrre valore attraverso un senso di impegno e responsabilit\u00e0 condivisi, rendendo i lavoratori i veri protagonisti del profondo rinnovamento in corso. L\u2019Assemblea, in sede straordinaria ha, inoltre, approvato con oltre il\u00a099% dei voti favorevoli\u00a0alcune modifiche statutarie proposte dal Consiglio di Amministrazione che si ponevano come obiettivo quello di elevare ulteriormente gli standard di governo societario della Societ\u00e0."}