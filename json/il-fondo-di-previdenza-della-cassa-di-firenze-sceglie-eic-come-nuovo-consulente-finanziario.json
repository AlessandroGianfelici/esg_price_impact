{"date": "20201126", "category": "Il Fondo svolge anche un'analisi ESG degli asset", "title": "Il Fondo di previdenza della Cassa di Firenze sceglie EIC come nuovo consulente finanziario", "text": "Il Fondo di Previdenza per il personale della Cassa di Risparmio di Firenze ha comunicato di avere sottoscritto un contratto di consulenza finanziaria con la societ\u00e0 European Investment Consulting, specializzata nella consulenza per l\u2019asset allocation e il risk management per investitori istituzionali. La societ\u00e0 fornir\u00e0 supporto agli organi decisionali del Fondo nell\u2019attivit\u00e0 di analisi e nella definizione e nella manutenzione periodica dell\u2019Asset Allocation Strategica, oltre all\u2019attivit\u00e0 di selezione dei Gestori esterni. Il patrimonio complessivo della Fondo \u00e8 di circa 400 milioni di euro. Circa 115 milioni di euro sono investiti in attivit\u00e0 immobiliari e circa 290 milioni in attivit\u00e0 mobiliari, dei quali circa 270 milioni sono dati in gestione a terzi.  Dal 2 gennaio del 2019 sono operativi i due mandati Multiasset con obiettivo di rendimento, assegnati a Eurzion Capital Sgr e Candriam Sgr cui sono stati affidati circa 270 milioni di euro equamente ripartiti, attraverso uno stile di gestione attivo e dinamico. Le convezioni stipulate hanno identificato quale obiettivo target il 2,5% annuo. L\u2019andamento dei due mandati, a livello aggregato, ha evidenziato una buona performance con una plusvalenza appena inferiore a 16,5 milioni di euro per il 2019. Il Fondo pensione ha effettuato anche un\u2019analisi sociale ed ambientale sui dati di portafoglio al 30.05.2019, per valutate il livello di responsabilit\u00e0 sociale delle risorse finanziarie investite, affidando il compito a un soggetto terzo specializzato, l\u2019agenzia di rating extra-finanziario VigeroEiris.  La metodologia utilizzata si ispira a norme e convenzioni universalmente riconosciute emanate da organismi internazionali in materia di diritti umani, diritti dei lavoratori e tutela ambientale La valutazione ESG assessment ha riguardato sia i titoli imprese che i titoli dei Paesi inclusi in tutte le linee di investimento del portafoglio del fondo. Al 30.06.2019, il punteggio medio complessivo degli investimenti del Fondo \u00e8 risultato pari a 44/100 per gli emittenti imprese e a 70/100 per quelli Paesi, in leggera riduzione rispetto al 2018. Entrambi gli ESG score sono superiori alla media dei benchmark utilizzati da Vigeo Eiris per il confronto, rispettivamente pari a 39 Imprese e 59 Paesi."}