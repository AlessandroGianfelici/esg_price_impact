{"date": "20201222", "category": "Sostegno al territorio", "title": "Salvatore Ferragamo, partnership con la fondazione ospedale Meyer", "text": "La Salvatore Ferragamo e la Fondazione dell\u2019Ospedale Pediatrico Anna Meyer, eccellenza fiorentina, si uniscono in una partnership triennale che sancisce l\u2019inizio della collaborazione a sostegno della ricerca scientifica e del piano di ampliamento dell\u2019ospedale. La partnership sancisce e rinforza il legame della casa di moda con il territorio e la citt\u00e0 di Firenze. Ferruccio Ferragamo, Presidente della Salvatore Ferragamo sostiene che \u201cla sostenibilit\u00e0 \u00e8 una sfida positiva che la Salvatore Ferragamo ha deciso di adottare e intraprendere a favore delle generazioni future, impegnandosi a porre la responsabilit\u00e0 sociale al centro del proprio processo decisionale. In questo particolare momento storico, \u00e8 nostro compito come azienda ispirare il nostro operato ai principi di solidariet\u00e0 e generare valore positivo, con l\u2019obiettivo di proteggere e valorizzare la comunit\u00e0.\u201d Nell\u2019ambito dell\u2019accordo l\u2019azienda ha contribuito all\u2019acquisto di un nuovo macchinario da utilizzare per la diagnostica delle malattie rare, e all\u2019interno del piano di ampliamento dell\u2019ospedale contribuir\u00e0 agli sviluppi della chirurgia pediatrica e del Parco della Salute per la cura della neuropsichiatria infantile. Il Meyer di Firenze \u00e8 ospedale pediatrico di alta specializzazione e centro di riferimento nazionale per l\u2019elevata complessit\u00e0 pediatrica che da vent\u2019anni pu\u00f2 contare sul supporto della sua Fondazione, che si occupa dell\u2019attivit\u00e0 di raccolta fondi a sostegno di tutti i principali progetti. La Fondazione Meyer sostiene acquisizioni di attrezzature mediche tecnologicamente avanzate, attivit\u00e0 di ricerca scientifica collegata direttamente alla diagnostica, l\u2019accoglienza dei familiari dei piccoli in strutture convenzionate e le attivit\u00e0 di Play Therapy, finanziata dalle donazioni di privati ed imprese."}