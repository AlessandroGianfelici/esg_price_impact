{"date": "20210519", "category": "Prestito ESG", "title": "SIT, perfezionato prestito obbligazionario ESG-linked da 40 mln", "text": "SIT ha perfezionato, con il supporto di UniCredit, Sole Arranger e Sole Sustainability Advisor, il collocamento di un prestito obbligazionario non convertibile per un controvalore pari a 40 milioni interamente sottoscritto da PRICOA Private Capital, societ\u00e0 del gruppo statunitense Prudential Financial. Le obbligazioni sono state emesse in un\u2019unica tranche e hanno una durata di 10 anni con 6 anni di preammortamento. La cedola semestrale fissa \u00e8 indicizzata a partire dal quinto anno ad un rating di sostenibilit\u00e0 fornito dall\u2019agenzia internazionale EcoVadis. L\u2019emissione odierna, che prova l\u2019attenzione concreta del Gruppo ai temi della sostenibilit\u00e0, del climate change e della transizione energetica, si inquadra in un contratto Shelf che offre a SIT la facolt\u00e0 di richiedere a PRICOA su base uncommitted nell\u2019arco dei prossimi tre anni la sottoscrizione di ulteriori obbligazioni fino a un ammontare complessivo pari a USD 100 milioni (o Euro equivalenti). Attraverso questa operazione SIT diversifica le proprie fonti di finanziamento, aumentando la propria flessibilit\u00e0 finanziaria e allunga sensibilmente la durata media del proprio debito. I fondi raccolti serviranno al rifinanziamento del debito bancario derivante anche dalla recente acquisizione di Janz, azienda portoghese operante nell\u2019ambito del water metering. \u201cIl collocamento di un prestito obbligazionario legato alla sostenibilit\u00e0 si inserisce in una strategia di sensibilizzazione verso i temi ESG che SIT ha avviato ormai da diversi anni\u201d ha dichiarato Federico de\u2019 Stefani, Amministratore Delegato e Presidente di SIT. \u201cLa sostenibilit\u00e0 fa parte della nostra mission ed \u00e8 un principio che abbiamo reso trasversale all\u2019azienda, integrandolo nelle decisioni di business e nelle strategie di crescita e che oggi testimoniamo ulteriormente con questa operazione che considero molto rilevante, come rilevante \u00e8 l\u2019impegno dell\u2019investitore PRICOA nella nostra azienda.\u201d"}