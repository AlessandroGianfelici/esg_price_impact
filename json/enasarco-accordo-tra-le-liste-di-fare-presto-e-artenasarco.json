{"date": "20201223", "category": "Nuovo board", "title": "Enasarco, accordo tra le liste di Fare Presto e Artenasarco", "text": "I rappresentanti delle liste \u201cFare Presto e Fare bene! \u2013 Confesercenti e \u201cArtenasarco-Confartigianato\u201d hanno siglato un accordo sulla futura governance di Enasarco, l\u2019Ente nazionale di assistenza per gli agenti e i rappresentanti di commercio. Le due liste si sono alleate per le votazioni sulla scelta dei 15 membri del nuovo cda, votato il 23 dicembre. Secondo la nota congiunta delle due liste, l\u2019accordo \u201cnasce per realizzare la corrispondenza della maggioranza dei votanti le imprese preponenti, con l\u2019effettiva rappresentazione gestionale della Fondazione, attraverso una sostanziale e storica discontinuit\u00e0 rispetto agli anni precedenti\u201d.\u00a0\u00a0Le due liste hanno raccolto la maggioranza dei risultati elettorali dello scorso 7 ottobre 2020. L\u2019obiettivo principale per la gestione futura di Enasarco, secondo la nota, \u00e8 quello di \u201cstabilizzare l\u2019equilibrio contabile e amministrativo della Fondazione, contemperando l\u2019esigenza di erogare le migliori prestazioni di natura previdenziale e assistenziale, nell\u2019interesse degli iscritti e delle ditte mandanti, all\u2019interno del pieno rispetto della Legge e dello Statuto e del Regolamento Istituzionale\u201d. Infine le liste si impegnano ad essere \u201cun elemento di novit\u00e0 e discontinuit\u00e0 gestionale rispetto al passato\u201d e di conseguenza si sentono pronte \u201cdi raccogliere e vincere le sfide del futuro, preservando la sostenibilit\u00e0 della Fondazione e rendendola protagonista attiva e determinante, insieme ai suoi iscritti, per il progresso economico dell\u2019intero Paese\u201d."}