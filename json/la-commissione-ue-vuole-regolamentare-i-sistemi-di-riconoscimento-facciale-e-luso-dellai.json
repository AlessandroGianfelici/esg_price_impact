{"date": "20210426", "category": "Intelligenza artificiale", "title": "La Commissione UE vuole regolamentare i sistemi di riconoscimento facciale e l\u2019uso dell\u2019AI", "text": "Il riconoscimento facciale \u00e8 entrato nel mirino della Commissione Europea nell\u2019ambito di una proposta di nuove regole sull\u2019intelligenza artificiale affinch\u00e9 l\u2019utilizzo delle nuove tecnologie avvenga in modo rispettoso dei diritti fondamentali e della sicurezza dei cittadini. L\u2019obiettivo \u00e8 creare il primo framework normativo sull\u2019intelligenza artificiale che ne permetta lo sviluppo e l\u2019utilizzo secondo regole che rispettino i cittadini e consentano di avere fiducia nel rispetto dei propri diritti. Oltre al riconoscimento facciale, che sar\u00e0 consentito solo nell\u2019ambito di indagini criminali, per terrorismo o nel caso di rapimenti, verranno vietati anche i sistemi di controllo dei cittadini con \u201cpunteggi\u201d sui comportamenti e quelli che rischiano di manipolare fasce deboli della popolazione, come i minori. \u201cRiguardo all\u2019intelligenza artificiale, la fiducia \u00e8 un must, non un nice to have. Con queste regole fondamentali, l\u2019UE sta guidando lo sviluppo di nuove norme globali per garantire che ci si possa fidare dell\u2019IA\u201d ha dichiarato Margrethe Vestager, Vicepresidente esecutivo per un\u2019Europa adatta all\u2019era digitale. A tutela della persona e dei suoi diritti fondamentali verranno applicate regole proporzionate e flessibili che affronteranno i rischi specifici posti dai sistemi di intelligenza artificiale. Il quadro giuridico propone un approccio basato su quattro diversi livelli di rischio: rischio inaccettabile, rischio elevato, rischio limitato e rischio minimo. Sistemi o applicazioni di intelligenza artificiale che manipolano il comportamento umano come giochi che incoraggiano comportamenti pericolosi dei minori saranno vietati mentre tutti i sistemi di identificazione biometrica remota saranno sottoposti requisiti rigorosi. La questione del riconoscimento facciale e delle sue applicazioni era stata sollevata dalla societ\u00e0 di asset management Candriam che, proprio a fine marzo, aveva pubblicato uno studio per mettere in guardia dai rischi relativi alle possibili applicazioni delle nuova tecnologia nella convinzione che \u201cinvestire responsabilmente vada al di l\u00e0 di reagire ai problemi che dobbiamo affrontare oggi\u201d, ma significhi prepararsi anche alle sfide di domani..  Sebbene la materia possa sembrare ancora di nicchia, per il riconoscimento facciale si prospetta uno spettro di applicabilit\u00e0 molto ampio per il futuro. Secondo un sondaggio del 2018 di Allied Market Research, il mercato del riconoscimento facciale crescer\u00e0 fino a 9,6 miliardi di dollari entro il 2022, un tasso di incremento annuale che si avvicina al 25%. Il report riferisce che sembra che alcuni giganti della tecnologia come Amazon, Google, Alibaba e Tencent stiano includendo i loro sistemi gratuitamente come parte dell\u2019abbonamento a servizi pi\u00f9 redditizi. Ma le tecnologie, che hanno portato pi\u00f9 efficienza e sicurezza anche e non solo in epoca di pandemia, sono ancora acerbe e presentano diverse aree grigie sulle quali \u00e8 necessario far luce. Questo \u00e8 il sentiment che ha restituito la survey di Candriam che ha coinvolto circa 300 investitori di cui quasi il 70% ha alcune riserve \u2013 il 31% ritiene che FRT (Facial Recognition systems) non sia accurato, mentre il 38% ritiene che le considerazioni etiche debbano essere al passo con la tecnologia. Negli ultimi dieci anni, l\u2019emergere del riconoscimento facciale per la sorveglianza di massa ha portato grandi preoccupazioni alla societ\u00e0, insieme al rischio di violazioni dei diritti umani principalmente perch\u00e9 coinvolge un gran numero di persone inconsapevoli. La Cina \u00e8 di gran lunga il paese leader nell\u2019uso di tale sistema con circa 600 milioni di telecamere in funzione oggi \u2013 una telecamera ogni 2,3 cittadini. Subito dopo arrivano gli Stati Uniti, dove si stima che siano stati installati 140 milioni \u2013 una telecamera ogni 2,4 cittadini. Il trend \u00e8 in continua ascensa infatti si stima che entro la fine del 2021 un miliardo di telecamere saranno operative. Nonostante le continue innovazioni, sistemi di questo tipo possono sbagliare e restituire risultati che non rispecchiano la realt\u00e0 dei fatti come \u00e8 stato per Robert Williams, un cittadino di Detroit, che nel gennaio 2020 \u00e8 stato arrestato dalla polizia per furto in negozio dopo essere stato falsamente identificato, mediante identificazione con riconoscimento facciale. Purtroppo questo evento non \u00e8 isolato, infatti sono stati identificati problemi di accuratezza nel riconoscimento della persona, del sesso e della cultura di un individuo a cui si sommano tutte le carenze dal punto di vista dei diritti personali come la mancanza del consenso, della supervisione o del diritto all\u2019anonimato. Ma se qualche sacrificio della privacy pu\u00f2 essere accettato da una parte dei cittadini, a seconda delle culture in modo pi\u00f9 o meno esteso, altro tema di rilievo \u00e8 l\u2019utilizzo di dati raccolti senza il consenso delle persone a fini commerciali. Un tema sollevato anche dal libro della professoressa di Harvard Shoshana Zuboff nel libro \u201cThe age of surveillance capitalism\u201d. L\u2019argomento avr\u00e0 una rilevanza crescente nel panorama mondiale e i rischi e controversie anticipate sopra hanno spinto Candriam a mobilitarsi nella convinzione che integrare il tema del riconoscimento facciale negli investimenti contribuir\u00e0 ad un obiettivo comune. L\u2019approccio utilizzato non si esaurisce solo adottando campagne di engagement per sensibilizzare le societ\u00e0 partecipate che utilizzano questa tecnologia affinch\u00e8 ne abbiano piena consapevolezza e che la utilizzino nel rispetto degli altri ma coinvolgendo anche altri attori come governi, societ\u00e0 o universit\u00e0 per avere un feedback dal mondo accademico e istituzionale. Ad oggi, il riconoscimento facciale \u00e8 un argomento divisivo che presenta numerose potenzialit\u00e0 e altrettante criticit\u00e0. Il suo utilizzo \u00e8 accolto favorevolmente da alcuni \u00e8 invece controverso per altri. In attesa dei prossimi passi, il processo di regolamentazione predisposto dalla UE dovrebbe apportare significativi cambiamenti alla materia e limitare le attuali carenze."}