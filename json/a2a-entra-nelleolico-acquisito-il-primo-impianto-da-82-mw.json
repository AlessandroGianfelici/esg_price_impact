{"date": "20201214", "category": "Il gruppo aggiunge la produzione di energia eolica al suo portafoglio ", "title": "A2A entra nell\u2019eolico, acquisito il primo impianto da 8,2 MW", "text": "A2A accelera nello sviluppo della produzione energetica da fonti rinnovabili entrando nel settore eolico con l\u2019acquisizione di un impianto da 8,2 MW in Campania nel comune di Castelpagano. Questa operazione, effettuata rilevando l\u2019impianto da Equiter -tramite il veicolo Equiter Energia e Barone Costruzioni, consente ad A2A di aggiungere l\u2019eolico al suo portafoglio di generazione green composto da idroelettrico e fotovoltaico. Renato Mazzoncini, AD di A2A, ha commentato: \u201cCon il nostro primo impianto eolico si apre un nuovo, importantissimo capitolo nella storia di A2A. Questo settore ha un grande contenuto tecnologico che si adatta perfettamente ad una realt\u00e0 come la nostra, abituata a gestire grandi centrali elettriche. \u00c8 il momento di essere ambiziosi e accelerare ulteriormente nella transizione energetica. Questo asset arricchisce il nostro mix di energia green: acqua, sole e aria sono le risorse naturali che ci accompagneranno nel processo di decarbonizzazione. Un traguardo significativo e un ulteriore contributo allo sviluppo sostenibile in cui siamo impegnati.\u201d L\u2019impianto, dotato di 4 turbine, \u00e8 in grado di generare 20,4 GWh di energia elettrica pari al fabbisogno annuo di oltre 8.000 famiglie. A2A ha scelto questo sito come primo passo nel settore dell\u2019energia eolica date le eccellenti caratteristiche dell\u2019area, con una ventosit\u00e0 che si riflette in una produzione di circa 2.500 ore equivalenti annue significativamente al di sopra della media nazionale."}