{"date": "20201222", "category": "Un progetto da 200 milioni di euro ", "title": "Enel avvia 140 MW di capacit\u00e0 eolica in Sud Africa", "text": "La controllata sudafricana del Gruppo Enel dedicata alle energie rinnovabili, Enel Green Power RSA, ha messo in esercizio l\u2019impianto eolico Nxuba da 140 MW nella Provincia di Eastern Cape in Sud Africa. La costruzione del progetto ha comportato un investimento di 200 milioni di euro; si prevede che l\u2019impianto generi 460 GWh di energia l\u2019anno. Il parco eolico di Nxuba eviter\u00e0 l\u2019emissione di circa 460.000 tonnellate di CO2 l\u2019anno e sar\u00e0 supportato da un accordo di fornitura di energia ventennale con la utility sudafricana per l\u2019energia Eskom, nell\u2019ambito della gara Renewable Energy Independent Power Producer Procurement Programme (REIPPPP) indetta dal Governo sudafricano, che nell\u2019aprile 2015, nell\u2019ambito del quarto round, ha assegnato al Gruppo Enel un totale di cinque progetti eolici per una capacit\u00e0 di 700 MW. Con la connessione alla rete del parco eolico di Nxuba sono otto i progetti operativi di EGP RSA, pari ad una capacit\u00e0 installata di oltre 650 MW.  \u201cQuesto importante traguardo conferma l\u2019impegno di EGP in Sud Africa e consolida la nostra posizione di leader come Independent Power Producer per le rinnovabili nel paese \u2013 ha dichiarato Salvatore Bernabei, CEO di Enel Green Power. \u201cProseguiamo nella realizzazione di investimenti per diversificare ulteriormente il mix di generazione promuovendo al contempo una transizione energetica sostenibile e inclusiva, creando valore condiviso per i nostri stakeholder\u201d."}