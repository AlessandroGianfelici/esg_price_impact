{"date": "20201126", "category": "Oscar di Bilancio per la Dichiarazione Non Finanziaria", "title": "Generali, premiata la Relazione annuale integrata per la sua trasparenza", "text": "Generali ha vinto l\u2019Oscar di Bilancio 2020, il prestigioso riconoscimento promosso da FERPI, Federazione Relazioni Pubbliche Italiana, per la categoria Imprese Finanziarie Quotate. L\u2019Oscar di Bilancio viene assegnato ogni anno alle organizzazioni che pi\u00f9 si distinguono per rendicontare attraverso il bilancio il proprio operato, dimostrando la volont\u00e0 di condividere risultati e obiettivi con gli stakeholder. La Giuria ha premiato la Relazione Annuale Integrata del Gruppo Generali 2019 per la chiarezza, il rigore metodologico e la trasparenza, nonch\u00e9 per l\u2019approccio innovativo e completo di \u201cpiena integrazione della rendicontazione non finanziaria, DNF, nel bilancio che rende il documento di agevole lettura, con un perfetto equilibrio tra la necessaria analiticit\u00e0 e sintesi. La Relazione Annuale Integrata 2019 evidenzia al suo interno i punti rilevanti per la DNF, rimandando per approfondimenti a documenti specifici o ad altre sezioni dello stesso Report con un efficace approccio \u2018Core and More\u2019.\u201d Il\u00a0Group CFO di Generali Cristiano Borean\u00a0ha commentato: \u201cSiamo orgogliosi di questo premio che conferma il nostro impegno nel raccontare la creazione di valore sostenibile del Gruppo, con una visione che integra le performance finanziarie e non finanziarie. La nostra Relazione Annuale Integrata \u00e8 infatti anche uno strumento fondamentale per rappresentare in maniera trasparente a tutti i nostri stakeholder l\u2019andamento del piano strategico Generali 2021 e il ruolo di Partner di Vita per i nostri clienti.\u201d Giunto alla 56a edizione, l\u2019Oscar di Bilancio \u00e8 lo storico appuntamento promosso da FERPI con Borsa Italiana e Universit\u00e0 Bocconi con l\u2019obiettivo di promuovere e divulgare una cultura d\u2019impresa capace di legare strategia e performance finanziaria con il contesto sociale e ambientale in cui l\u2019azienda opera. I vincitori delle diverse categorie in gara sono stati annunciati nel corso di una cerimonia di premiazione trasmessa online."}