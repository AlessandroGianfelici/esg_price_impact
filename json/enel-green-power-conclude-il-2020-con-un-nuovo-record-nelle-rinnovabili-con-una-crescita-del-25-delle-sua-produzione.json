{"date": "20210129", "category": "Rinnovabili", "title": "Enel Green Power conclude il 2020 con un nuovo record nelle rinnovabili con una crescita del 2,5% delle sua produzione", "text": "Enel annuncia che la sua controllata Enel Green Power (EGP) ha stabilito un nuovo record nel 2020, costruendo 3.106 MW di nuova capacit\u00e0 rinnovabile in tutto il mondo, 77 MW in pi\u00f9 (+2,5%) rispetto alla capacit\u00e0 rinnovabile costruita nel 2019. \u201cAncora una volta, Enel Green Power ha superato con successo un suo precedente record, nonostante le difficili circostanze determinate dalla pandemia di COVID-19, che \u00e8 senza dubbio una delle maggiori sfide dei nostri tempi. Abbiamo ottenuto questo risultato mettendo al centro delle nostre attivit\u00e0 la sicurezza di tutti i nostri colleghi, nonch\u00e9 quella delle comunit\u00e0 e delle persone che sono parte essenziale della nostra catena del valore\u201d, ha commentato Salvatore Bernabei, CEO di Enel Green Power. \u201cQuesto traguardo consolida la nostra posizione di \u201cSuper Major\u201d nel settore delle rinnovabili, gestendo infatti la pi\u00f9 grande flotta privata al mondo per la generazione di energia rinnovabile. Nel prossimo futuro continueremo non solo a muoverci in questa direzione, ma accelereremo anche la nostra crescita sostenibile, in linea con la Vision 2030 del Gruppo Enel, che contempla un obiettivo di capacit\u00e0 rinnovabile complessiva di circa 145 GW\u201d. La nuova capacit\u00e0 rinnovabile sviluppata da EGP nel 2020 comprende circa 46 impianti, principalmente eolici, con 2.284 MW, e solari con 803 MW. Inoltre, nel corso dell\u2019anno EGP ha realizzato il rifacimento e ripotenziamento di impianti in operazione per circa 1,2 GW, di cui 250 MW eolici, 847 MW idroelettrici e 73 MW geotermici. In termini di aree geografiche, la nuova capacit\u00e0 \u00e8 composta da 508 MW in Europa, principalmente in Spagna, da 879 MW in America Latina, principalmente in Brasile, da 1.386 MW in Nord America, principalmente negli Stati Uniti e da 333 MW in Africa, Asia e Oceania. Con i 3.106 MW costruiti nel 2020, EGP gestisce oggi circa 49 GW di capacit\u00e0 rinnovabile complessiva, confermandosi \u201cSuper Major\u201d delle rinnovabili, ossia il pi\u00f9 grande operatore privato al mondo nel settore. Una volta pienamente operativa, la nuova capacit\u00e0 dovrebbe generare circa 11,3 TWh l\u2019anno ed evitare l\u2019immissione nell\u2019atmosfera di 6,86 milioni di tonnellate di CO2 ogni anno. Tale risultato contribuisce all\u2019obiettivo del Gruppo Enel di limitare le emissioni dirette di gas serra a 148 gCO2eq/kWh nel 2023, ben posizionando il Gruppo verso l\u2019obiettivo di decarbonizzazione science-based per il 2030, pari a una riduzione dell\u201980% delle emissioni dirette di GHG rispetto ai livelli del 2017, in linea con lo scenario 1,5\u00b0C. EGP \u00e8 riuscita a battere tale record in un anno segnato dalla pandemia di COVID-19. Durante il processo di costruzione della nuova capacit\u00e0 rinnovabile, il Gruppo si \u00e8 sempre posto come principale priorit\u00e0 la tutela della salute dei propri lavoratori, dei dipendenti e della comunit\u00e0 in cui opera. Il risultato conferma l\u2019impegno di Enel a continuare ad aumentare la propria capacit\u00e0 rinnovabile, con un\u2019impronta geografica globale, come evidenziato anche nella sua Vision 2030, che prevede una capacit\u00e0 rinnovabile complessiva di circa 145 GW entro il 2030. La crescita della capacit\u00e0 rinnovabile di EGP \u00e8 in linea con l\u2019obiettivo di Enel di decarbonizzazione completa al 2050."}