{"date": "20210514", "category": "Energie rinnovabili", "title": "ERG e Tim, siglato accordo di acquisto decennale per fornitura di 3,4 TWh di energia green", "text": "ERG, un produttore indipendente di energia da fonti rinnovabili, attraverso la propria controllata ERG Power Generation, e TIM, Gruppo operante nel settore ICT in Italia e Brasile, attraverso la propria controllata Telenergia, hanno sottoscritto un corporate PPA (Power Purchase Agreement) di durata decennale per la fornitura di 3,4 Terawattora (TWh) di energia green per il periodo 2022- 2031. L\u2019accordo, il pi\u00f9 grande mai siglato tra due aziende italiane, prevede la fornitura a\u00a0TIM di energia 100% \u2018green\u2019\u00a0direttamente dal portafoglio di ERG proveniente da\u00a0impianti eolici.\u00a0La fornitura avverr\u00e0, per una parte, in modalit\u00e0 \u2018baseload\u2019 e, per una parte, \u2018pay as produced\u2019 dagli impianti eolici oggetto di interventi di \u2018reblading\u2019 di Lacedonia Monteverde (Av) ed Avigliano (Pz) a partire dal 2023, e con la possibilit\u00e0 di aumentarne il volume includendo altri progetti di potenziamento previsti da ERG sulla sua flotta eolica. In base all\u2019intesa\u00a0ERG ceder\u00e0 energia green a TIM ad un prezzo definito, ottimizzando il profilo di rischio dell\u2019investimento sui propri asset. Al contempo TIM, attraverso questo accordo, arriver\u00e0 a coprire circa il 20% dei consumi energetici aziendali attraverso fonti rinnovabili, rafforzando l\u2019impegno per il perseguimento degli obiettivi di eco-efficientamento e utilizzo di fonti rinnovabili su cui poggia la strategia del Gruppo. L\u2019operazione, inoltre, rappresenta un importante contributo allo sviluppo del settore dell\u2019energia pulita, in linea con\u00a0gli obiettivi di riduzione delle emissioni di Co2 e decarbonizzazione\u00a0stabiliti dall\u2019Unione Europea. Paolo Luigi Merli, Ad di ERG ha commentato: \u201cSiamo molto soddisfatti dell\u2019accordo, di fatto una partnership, coerente con una delle principali direttrici del Piano Industriale, che prevede l\u2019evoluzione verso un modello di tipo infrastrutturale per ridurre la volatilit\u00e0 dei ricavi. Questo accordo, oltre a stabilizzare i prezzi di vendita di una parte del nostro portafoglio di generazione da fonti rinnovabili, valorizza l\u2019innovativo progetto di reblading, all\u2019avanguardia sia dal punto di vista tecnologico che, ora, anche dal punto di vista delle modalit\u00e0 di vendita dell\u2019energia\u201d. Luigi Gubitosi, Ad di TIM ha commentato: \u201cSiamo orgogliosi di questo accordo perch\u00e9 ci consente di raggiungere non solo\u00a0obiettivi ESG strategici\u00a0per l\u2019azienda ma anche per la collettivit\u00e0. Da una parte, infatti, diversifichiamo le fonti di approvvigionamento di energia, stabilizziamo i costi e ribadiamo il forte commitment dell\u2019azienda sull\u2019utilizzo di energia rinnovabile nel medio-lungo termine.\u00a0Dall\u2019altra, confermiamo l\u2019impegno di TIM a supporto del piano nazionale per la transizione energetica: con questa operazione infatti contribuiremo alla riduzione delle emissioni di Co2 e a generare benefici per l\u2019ambiente\u201d."}