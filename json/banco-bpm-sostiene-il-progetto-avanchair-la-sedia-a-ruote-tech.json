{"date": "20210520", "category": "Impact investing", "title": "Banco BPM sostiene il progetto Avanchair, la sedia a ruote tech", "text": "Banco BPM\u00a0partecipa con un\u2019erogazione di 50mila euro alla raccolta fondi lanciata sulla piattaforma Eppela dalla startup\u00a0Avanchair\u00a0con l\u2019obiettivo di avviare entro il 2022 la produzione di una sedia a ruote di ultima generazione gestita da innovativi sistemi di movimento, rivolto al target finale che \u00e8 composto di 600mila persone a livello italiano e di oltre 70 milioni di persone a livello mondiale. Avanchair \u00e8 un\u2019iniziativa imprenditoriale nata nel 2018 grazie all\u2019intuizione di\u00a0Andrea Depalo, un collega di Banco BPM, che consente movimenti verticali e orizzontali della persona sostenendo al contempo la schiena dell\u2019utente e permettendone il\u00a0trasferimento autonomo. Inoltre, attraverso l\u2019utilizzo dei sensori IoT (Internet of Things), la sedia non solo sar\u00e0 in grado di monitorare i segni vitali, ma anche di fornire supporto nelle operazioni di assistenza remota integrandosi con le piattaforme di sanit\u00e0 elettronica esistenti (e-health).\u00a0 Coerentemente con il proprio crescente impegno sul fronte ESG, Banco BPM ha deciso di supportare il progetto Avanchair per il suo importante contributo a favore dell\u2019inclusione sociale e dell\u2019innovazione applicata alla salute, come testimonia anche la collaborazione con il Centro veterani della Difesa in merito alla soluzione di importanti temi posturali ed ergonomici, clinico-riabilitativi e bio-ingegneristici.\u00a0 \u201cUno degli aspetti pi\u00f9 significativi del nostro progetto \u2013 ha dichiarato\u00a0Andrea Depalo, founder e CIO di Avanchair \u2013 \u00e8 l\u2019immediatezza della sua applicabilit\u00e0. Il brevetto \u00e8 gi\u00e0 depositato in Italia, Europa, Stati Uniti e Russia e, una volta finito, il prototipo potr\u00e0 entrare da subito nella vita quotidiana di centinaia di migliaia di persone con disabilit\u00e0 nel mondo. Un aspetto centrale \u00e8 che Avanchair \u00e8 nata dall\u2019osservazione di elementi esistenti da cui \u00e8 scaturito qualcosa di nuovo e unico e questo rappresenta anche un invito alla riflessione su ci\u00f2 che ci circonda, su come possiamo utilizzarlo e reinventarlo per fare qualcosa di innovativo. Ringrazio Banco BPM, che \u00e8 anche l\u2019azienda presso la quale lavoro, e l\u2019ad,\u00a0Giuseppe Castagna, per aver colto la portata della mia idea supportandomi fin dall\u2019inizio di questa avventura\u201d."}