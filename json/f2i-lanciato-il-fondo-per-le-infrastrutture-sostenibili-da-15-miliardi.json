{"date": "20210521", "category": "Fondo sostenibile", "title": "F2i, lanciato il Fondo per le Infrastrutture Sostenibili da 1,5 miliardi", "text": "F2i Sgr, il maggiore fondo di investimento italiano e uno dei principali fondi infrastrutturali europei, ha lanciato il Fondo per le Infrastrutture Sostenibili (FIS). La dotazione obiettivo di FIS \u00e8 di 1,5 miliardi di euro, di cui circa 900 milioni sono gi\u00e0 stati raccolti al primo closing. Con tale raccolta, F2i Sgr supera cos\u00ec i 6 miliardi di masse gestite e si pone l\u2019obiettivo di raggiungere i 7 miliardi nei prossimi mesi, rafforzandosi ulteriormente tra i primi operatori europei. L\u2019approccio alla sostenibilit\u00e0 di FIS si basa sull\u2019individuazione di aziende operanti nel comparto infrastrutturale che possano coniugare la crescita industriale con un continuo miglioramento dei parametri ESG. Il management di queste societ\u00e0 verr\u00e0 selezionato e misurato sulla capacit\u00e0 di gestione integrata di tali obiettivi. Il percorso verso la sostenibilit\u00e0 di F2i Sgr \u00e8 iniziato anni fa con la sottoscrizione dei Principi di Investimento Responsabile (PRI), la costituzione di un comitato ESG, la pubblicazione annuale del report di sostenibilit\u00e0 integrato e l\u2019ottenimento del rating A di PRI. Oltre all\u2019implementazione di una rigida politica di esclusione per taluni settori e aziende, il management di F2i analizza i potenziali target attraverso una dettagliata fase di due diligence a cui si accompagna, post acquisizione, un piano di azione pluriennale volto a migliorare i key performance indicators in ambito ESG stabilendo, tra gli altri, obiettivi annuali a cui viene agganciata la remunerazione dei manager delle societ\u00e0 acquisite. Accanto ai tradizionali comparti infrastrutturali, nuove aree di attenzione della strategia di investimento del nuovo Fondo riguarderanno la transizione energetica, l\u2019economia circolare, la digitalizzazione e le infrastrutture socio sanitarie. La strategia punta a costruire un portafoglio di societ\u00e0 che supportino la crescita dell\u2019economia italiana e che generino per gli investitori il giusto mix di reddito corrente e valorizzazione nel tempo. \u201cIl Piano nazionale di Ripresa e Resilienza definito dal Governo Draghi costituir\u00e0 il contesto di riferimento all\u2019interno del quale F2i traghetter\u00e0 la crescita della propria piattaforma infrastrutturale, dando cos\u00ec il proprio contributo allo sviluppo del sistema Paese\u201d, ha aggiunto Renato Ravanelli. La prima fase della raccolta ha riguardato investitori istituzionali italiani: casse previdenziali, banche, fondazioni di origine bancaria, assicurazioni; la partecipazione degli investitori istituzionali stranieri \u00e8 attesa in linea con la loro presenza negli altri fondi in gestione, ovvero con un peso di circa il 40-50% delle masse in gestione. \u201cLe infrastrutture hanno un ruolo centrale nella vita dei cittadini e delle imprese. La scala e l\u2019efficienza con cui vengono gestite determina i differenziali di competitivit\u00e0 del sistema Paese e impatta sulla qualit\u00e0 della vita dei cittadini\u201d, ha dichiarato l\u2019amministratore delegato Renato Ravanelli. \u201cFavorire uno sviluppo infrastrutturale armonico e attento ai temi ambientali e sociali \u00e8 una priorit\u00e0 che F2i condivide con i suoi investitori istituzionali. La prospettiva di investimento di lungo termine, che differenzia F2i dai fondi di private equity, consente di meglio guidare il cambiamento verso la sostenibilit\u00e0 delle societ\u00e0 in cui investiamo\u201d."}