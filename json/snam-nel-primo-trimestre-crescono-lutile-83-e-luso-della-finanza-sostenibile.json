{"date": "20210512", "category": "Trimestrali 1Q21 ESG", "title": "Snam, nel primo trimestre crescono l\u2019utile, +8,3%, e l\u2019uso della finanza sostenibile", "text": "Il Cda di\u00a0Snam\u00a0ha approvato i risultati consolidati del\u00a0primo trimestre 2021. I ricavi totali ammontano a 717 milioni di euro, in aumento di 38 milioni (+5,6%) rispetto al primo trimestre 2020. Il margine operativo lordo del primo trimestre 2021 ammonta a 559 milioni, in aumento di 4 milioni, pari allo 0,7%, rispetto al medesimo periodo del 2020. L\u2019utile netto del primo trimestre 2021 ammonta a 313 milioni, in aumento di 24 milioni, pari all\u20198,3%, rispetto all\u2019utile netto conseguito nel primo trimestre 2020. Nel corso del primo trimestre 2021, Snam ha confermato il proprio impegno nella\u00a0finanza sostenibile\u00a0quale elemento chiave della propria strategia, attraverso l\u2019emissione nel mese di febbraio di un dual tranche\u00a0Transition bond per complessivi 750 milioni, il terzo Transition bond in meno di un anno, i cui proventi sono destinati a finanziare progetti nella transizione energetica, i cosiddetti Eligible Projects, come definiti nel Transition Bond Framework pubblicato il 9 giugno 2020. Inoltre, il programma di Euro Commercial Paper risulta pienamente utilizzato al 31 marzo 2021 per 2,5 miliardi di emissioni. Attualmente tutte le Commercial Paper, in circolazione, sono ESG. Nel mese di marzo 2021, nell\u2019ambito degli Environmental Finance Bond Awards, il\u00a0Transition Bond Framework\u00a0di Snam pubblicato a giugno 2020 \u00e8 stato premiato nella categoria Award for Innovation \u2013 use of proceeds (green bond), a dimostrazione del riconoscimento, da parte del mercato, dell\u2019impegno della societ\u00e0 nella finanza sostenibile. Snam4Mobility, societ\u00e0 del Gruppo Snam attiva nella mobilit\u00e0 sostenibile, e\u00a0Wolftank Hydrogen, azienda del Gruppo austriaco Wolftank-Adisa dedicata a impianti di produzione e distribuzione di idrogeno ed energie rinnovabili, hanno annunciato l\u2019avvio di una\u00a0collaborazione finalizzata a dare impulso alla mobilit\u00e0 a idrogeno\u00a0attraverso la realizzazione di stazioni di rifornimento per automobili, bus e camion. Inoltre,\u00a0Snam\u00a0e\u00a0Mubadala Investment Company, investitore attivo nella transizione energetica a livello globale, hanno firmato un Memorandum of Understanding (MoU) con l\u2019obiettivo di collaborare su iniziative congiunte di\u00a0investimento e sviluppo sull\u2019idrogeno."}