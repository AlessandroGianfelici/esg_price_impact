{"date": "20210426", "category": "Sostegno alle persone", "title": "Leonardo e Domp\u00e9, nasce la prima infrastruttura nazionale di sicurezza sanitaria digitale in Cloud", "text": "Leonardo e Domp\u00e9 Farmaceutici hanno siglato un accordo per la realizzazione del primo nucleo di infrastruttura nazionale di sicurezza sanitaria digitale con architettura Cloud. l nucleo del progetto riguarda l\u2019aggregazione dei dati sanitari a livello nazionale (dai dati di laboratorio fino al profilo genetico del singolo paziente) con i pi\u00f9 alti standard di sicurezza (cyber security e protezione attiva real time) per interventi mirati di salute pubblica e medicina di precisione. La neonata infrastruttura consente la clusterizzazione dei pazienti, l\u2019individuazione di indicazioni terapeutiche mirate con servizi in cloud sicuri a disposizione delle strutture sanitarie presenti sul territorio nazionale. L\u2019infrastruttura sfrutta il cloud computing di Davinci-1 l\u2019HPC di Leonardo e la biblioteca molecolare Exscalate di Domp\u00e9 farmaceutici, abilitatrice del programma della Commissione Europea di urgent computing Exscalate4Cov. Exscalate4Cov \u00e8 un consorzio che aggrega 18 istituzioni e centri di ricerca in sette Paesi europei e si avvale di una delle pi\u00f9 potenti piattaforme di supercalcolo e intelligenza artificiale del mondo associata al trattamento di dati biologici per verificare il potenziale impatto di molecole note sulla struttura genomica del coronavirus. Il programma \u00e8 sostenuto dal programma Horizon 2020 dell\u2019Unione Europea."}