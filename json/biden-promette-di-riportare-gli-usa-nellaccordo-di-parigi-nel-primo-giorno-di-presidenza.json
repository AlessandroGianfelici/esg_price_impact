{"date": "20201214", "category": "E annuncia un forte impegno per la decarbonizzazione", "title": "Biden promette di riportare gli Usa nell\u2019Accordo di Parigi nel primo giorno di presidenza", "text": "La difesa dell\u2019ambiente torna al centro della politica USA. Joe Biden ha dichiarato che firmer\u00e0 per il rientro degli Stati Uniti nell\u2019Accordo di Parigi sul clima proprio il primo giorno in cui assumer\u00e0 la carica di Presidente. L\u2019annuncio, inviato ai leader mondiali riuniti virtualmente in occasione dei cinque anni dalla firma dell\u2019intesa, ribadisce il cambio di rotta rispetto all\u2019amministrazione Trump, che invece aveva deciso per l\u2019uscita dell\u2019America dai patti, avvenuta lo scorso 4 novembre. Biden ha affermato che il target per gli Stati Uniti sar\u00e0 raggiungere Net Zero non pi\u00f9 tardi del 2050 e che nei primi 100 giorni di presidenza organizzer\u00e0 una riunione dei leader delle principali economie per un nuovo vertice sul clima. Gli Stati Uniti sono l\u2019unico dei 189 stati che hanno aderito all\u2019Accordo di Parigi ad essersi ritirato. L\u2019obiettivo principale dell\u2019accordo \u00e8 limitare l\u2019aumento della temperatura globale in questo secolo a meno di 2 gradi Celsius rispetto ai livelli preindustriali e lavorare per limitare l\u2019aumento a 1,5 gradi. In questo contesto il ruolo degli Stati Uniti appare di fondamentale importanza, anche perch\u00e9 \u00e8 la seconda economia mondiale dopo la Cina per emissioni di gas serra. La svolta rappresenta quindi un passo importante verso il controllo del surriscaldamento climatico. Biden, oltre alle dichiarazioni ha annunciato la nomina dell\u2019ex Segretario di Stato John Kerry come Inviato presidenziale speciale per il clima e del primo negoziatore dell\u2019accordo di Parigi Brian Deese come direttore del Consiglio economico nazionale."}