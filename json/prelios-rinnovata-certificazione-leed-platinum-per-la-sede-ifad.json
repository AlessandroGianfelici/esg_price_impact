{"date": "20210420", "category": "Immibili sostenibili", "title": "Prelios, rinnovata certificazione LEED Platinum per la sede IFAD", "text": "Prelios comunica che il Green Building Council Europe (GBC) ha rinnovato la certificazione LEED Platinum per l\u2019immobile sito a Roma in via Paolo di Dono 44, di propriet\u00e0 del Fondo Cristoforo gestito da Prelios SGR e condotto in locazione da IFAD, International Fund for Agricultural Development, un istituto finanziario internazionale e agenzia specializzata delle Nazioni Unite che combatte la povert\u00e0 e la fame nelle zone rurali dei paesi in via di sviluppo. Prelios SGR ha da tempo introdotto i fattori ESG come criterio portante dei propri investimenti sottoscrivendo i PRI, Principles for Responsible Investment delle Nazioni Unite, promuovendo al proprio interno la governance dei rischi di sostenibilit\u00e0 e responsabilit\u00e0 sociale a tutti i livelli di gestione, amministrazione e controllo. L\u2019immobile \u00e8 costituito da un fabbricato cielo-terra a destinazione uffici mono tenant, che si sviluppa su otto piani fuori terra e due piani interrati, per una superficie lorda complessiva superiore ai 46.000 metri quadrati. Il fabbricato ha ottenuto la certificazione LEED Gold nel 2010 a seguito della ristrutturazione, e, nel 2015, la certificazione LEED Platinum. La certificazione LEED (Leadership in Energy and Environmental Design) \u00e8 stata ora confermata al massimo livello Platinum per ulteriori cinque anni. \u201cIl rinnovo della certificazione LEED Platinum \u00e8 una conferma di come per Prelios SGR sia capace di distinguersi, con un ruolo di leadership di mercato, nel rinnovo e valorizzazione di edifici riducendo l\u2019impatto sull\u2019ambiente, dando priorit\u00e0 alla sostenibilit\u00e0, migliorando lo standard di vita dei propri tenant e degli abitanti, conciliando il tutto con le esigenze degli Investitori\u201d dichiara Patrick Del Bigio, CEO di Prelios SGR. \u201cL\u2019obiettivo di Prelios SGR per il presente e il futuro \u00e8 quello di generare, misurare, monitorare e implementare prestazioni sostenibili, economiche e sociali di lungo termine. La nostra azione si sviluppa attraverso precisi indicatori chiave in termini ESG, come riduzioni di consumo di energia e incremento dell\u2019utilizzo di energia da fonti rinnovabili, e una parallela riduzione dei consumi idrici, muovendosi sempre pi\u00f9 verso standard Nearly Zero Energy Consumption Building\u201c. "}