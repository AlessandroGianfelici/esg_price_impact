{"date": "20210215", "category": "Diversity", "title": "Il Fondo Sovrano Norvegese mette nel mirino le societ\u00e0 con quote rosa nei CdA inferiori al 30%", "text": "Dopo avere in passato messo nel mirino le societ\u00e0 che emettono pi\u00f9 CO2 nell\u2019atmosfera, ora Fondo Sovrano Norvegese che con un patrimonio di 1.3 trilioni di dollari \u00e8 il pi\u00f9 grande del mondo, si focalizza sulla presenza femminile nei consigli di amministrazione. Il Fondo della banca centrale di Oslo ha richiesto esplicitamente alle societ\u00e0 in cui investe che aumentino il numero di donne nei loro consigli di amministrazione considerando come obiettivo la soglia minima del 30%.I consigli di amministrazione in cui le quote rosa abbiano una rappresentanza inferiore al 30% dovrebbero prendere in considerazione la definizione di obiettivi per la diversit\u00e0 di genere e riferire sui progressi. \u201cQuello che vogliamo vedere \u00e8 una migliore rappresentanza delle donne nei consigli di amministrazione. La diversit\u00e0 \u00e8 un bene per il consiglio di amministrazione perch\u00e9 offre una prospettiva migliore, \u00e8 migliore per il processo decisionale e sempre pi\u00f9 importante per la legittimit\u00e0 delle aziende\u201c, ha affermato Carine Smith Ihenacho, Chief governance e compliance officer del fondo. La maggior parte dei grandi investitori istituzionali persegue l\u2019obiettivo di un miglioramento della diversit\u00e0 nei consigli di amministrazione, ma spesso senza avere fissato obiettivi precisi per la rappresentanza femminile. Nel 2003 la Norvegia \u00e8 diventata il primo paese al mondo a imporre una quota di genere, richiedendo a quasi 500 aziende, comprese le 175 aziende quotate alla borsa di Oslo, di aumentare la percentuale di donne nei loro consigli di amministrazione al 40%. A partire dalla prossima stagione di rinnovi degli organi amministrativi, il fondo norvegese eserciter\u00e0 pressione, votando contro le proposte dei comitati di nomina delle societ\u00e0 che non hanno almeno due donne nel consiglio. \u201cInizieremo con i mercati sviluppati e le aziende in cui le donne sono sottorappresentate, nelle societ\u00e0 a grande e media capitalizzazione negli Stati Uniti e in Europa\u201c, ha affermato Smith Ihenacho. L\u2019anno scorso il fondo ha bocciato le proproste dei comitati di nomina di 16 societ\u00e0, tutte societ\u00e0 a grande e media capitalizzazione negli Stati Uniti e in Europa, perch\u00e9 avevano consigli di amministrazione di soli uomini. Uno di questi era la catena di ristoranti quotato alla borsa di Londra, Domino\u2019s Pizza, che in seguito ha nominato due donne nel suo consiglio di amministrazione. Il fondo ha inoltre dimostrato di non esitare a disinvestire dalle societ\u00e0 che non rispecchiano le posizioni sulle questioni ESG a cui d\u00e0 la priorit\u00e0, come ha \u00e8 accaduto con sette societ\u00e0 che non avevano adempiuto a richieste di trasparenza fiscale o ad alcune societ\u00e0 petrolifere. \u201cCi\u00f2 che \u00e8 rilevante per tutti i paesi \u00e8 che le donne in generale sono sottorappresentate. \u201c, ha affermato Smith Ihenacho. \u201cCrediamo davvero che la diversit\u00e0 crei un pensiero migliore, una creativit\u00e0 migliore e un business migliore, davvero. Pi\u00f9 \u00e8 diversificato il gruppo di persone che siedono insieme, pi\u00f9 soluzioni creative si ottengono e quindi migliori sono gli affari. Ottieni innovazioni migliori, soluzioni migliori. \u00c8 semplicemente buono\u201d ha confermato il Ceo del fondo, Nicolai Tangen."}