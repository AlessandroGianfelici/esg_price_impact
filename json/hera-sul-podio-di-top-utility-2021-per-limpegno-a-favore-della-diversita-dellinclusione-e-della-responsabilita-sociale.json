{"date": "20210224", "category": "Diversity & Inclusion", "title": "Hera sul podio di Top Utility 2021 per l\u2019impegno a favore della diversit\u00e0, dell\u2019inclusione e della responsabilit\u00e0 sociale", "text": "Hera, da sempre, pone grande attenzione alla parit\u00e0 di genere, tutela della diversit\u00e0 e dell\u2019inclusione. A riconoscerlo anche il premio Top Utility, che ha assegnato alla multiutility oggi, durante la digital conference, il primo posto nella categoria Diversity \u201cper l\u2019impegno nelle politiche a favore della diversit\u00e0, dell\u2019inclusione e della responsabilit\u00e0 sociale\u201d. Giunto alla nona edizione, Top Utility ogni anno analizza e valorizza l\u2019evoluzione e le performance delle 100 maggiori utility italiane. Il Top Utility nella categoria Diversity \u00e8 un riconoscimento per le numerose iniziative messe in campo da Hera, applicate non solo alla cultura aziendale ma anche alla gestione e allo sviluppo delle risorse umane. Ne sono un esempio i sistemi meritocratici progettati e misurati per garantire una reale applicazione, con strumenti di compensazione e benefit focalizzati su performance, complessit\u00e0 di ruolo e confronto con il mercato, a prescindere da caratteristiche di genere o generazione, e percorsi di carriera che vedono una percentuale crescente di donne con ruoli di responsabilit\u00e0, pari oggi a circa il 30%. L\u2019attenzione a queste tematiche e i relativi approcci delle imprese rappresentano, inoltre, un tema sempre pi\u00f9 centrale per la comunit\u00e0 finanziaria internazionale e gli investitori manifestano un crescente interesse per le aziende quotate con politiche di eccellenza in questo ambito. Anche per questo la multiutility ha integrato questi aspetti nel proprio Piano industriale e ogni anno li rendiconta con trasparenza nel proprio bilancio di sostenibilit\u00e0. \u201cCi impegniamo affinch\u00e9 Hera sia un posto dove tutti possano sentirsi \u201cbene\u201d e inclusi \u2013 afferma Susanna Zucchelli, Diversity Manager e Direttore Acqua della multiutility \u2013 dove ciascuno sente di potere dare il proprio contributo a progetti di valore che arricchiscono le comunit\u00e0 servite, puntando alla qualit\u00e0, favorendo la collaborazione e il dialogo. Un\u2019azienda alla quale anche le giovani generazioni possano guardare con interesse per la propria futura carriera. Ricevere questi riconoscimenti ci gratifica, ci motiva e ci incoraggia a fare ancora meglio, per rendere l\u2019azienda un vero e proprio soggetto abilitante della diffusione e dell\u2019integrazione di questi temi nel tessuto sociale.\u201d La leadership della multiutility \u00e8 testimoniata anche da altri riconoscimenti importanti. Parliamo innanzi tutto della certificazione Top Employer, raggiunta per il 12\u00b0 anno consecutivo e che anche nel 2021 ha confermato il Gruppo Hera al primo posto assoluto in Italia. Da anni, inoltre, Hera \u00e8 presente nel Bloomberg Gender-Equality Index e tra le prime aziende nel Diversity & Inclusion Index di Refinitiv."}