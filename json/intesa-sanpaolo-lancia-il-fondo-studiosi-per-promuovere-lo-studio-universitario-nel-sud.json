{"date": "20201026", "category": "Istruzione", "title": "Intesa Sanpaolo lancia il fondo Studios\u00ec per promuovere lo studio universitario nel Sud", "text": "Intesa Sanpaolo \u00e8 partner finanziario della Banca Europea per gli Investimenti (BEI) per il Fondo StudioS\u00ec, il finanziamento a tasso zero messo a disposizione dal Ministero dell\u2019Universit\u00e0 e della Ricerca in occasione dell\u2019avvio dell\u2019anno accademico 20/21.  Il prestito \u2013 che ha lo scopo di sostenere le spese di iscrizione e le ulteriori spese vive connesse allo studio (es. trasporto, soggiorno, vitto) \u2013 \u00e8 rivolto ai laureati che risiedono o studiano nel Mezzogiorno, non richiede alcuna garanzia, pu\u00f2 arrivare a un massimo di 50.000 euro ed essere restituito in massimo 20 anni. Nel complesso le risorse per il fondo Studios\u00ec sono pari a 50 milioni a tasso zero. \u00c8 destinato a studenti che risiedono in otto regioni target del progetto PON (Programma Operativo Nazionale, il piano di interventi per il sostegno della scuola del Ministero dell\u2019Istruzione finanziato con fondi strutturali europei ndr), Abruzzo, Basilicata, Calabria, Campania, Molise, Puglia, Sardegna e Sicilia, che frequentano o frequenteranno: gli ultimi due anni di laurea a ciclo unico, i corsi di laurea magistrale, master e scuole di specializzazione, presso qualsiasi ateneo italiano o estero.  Possono accedere al Fondo anche gli studenti che risiedono in altre regioni d\u2019Italia e che vogliono frequentare un Ateneo o una Scuola Specialistica nel Mezzogiorno. Marco Morganti, Responsabile Direzione Impact Intesa Sanpaolo ha commentato: \u201cContribuire alla diffusione di StudioS\u00ec significa veder riconosciuta la positiva esperienza di Intesa Sanpaolo con per Merito. Il prestito agli studenti riassume perfettamente la nostra visione di banca di impatto: pari condizioni di accesso al credito a tutti gli studenti di tutte le universit\u00e0 per accorciare la scala sociale, premiare merito e responsabilit\u00e0 e per sostenere la categoria di cittadini con maggiori necessit\u00e0 e allo stesso tempo a pi\u00f9 alto potenziale\u201d. StudioS\u00ec si affianca a \u201cper Merito\u201d, il prestito avviato da Intesa Sanpaolo nel 2019 che ha gi\u00e0 erogato 80 milioni in logica impact a favore di oltre 7.000 studenti iscritti a tutti i corsi della formazione terziaria: triennale, specialistica, master, AFAM, ITS, universit\u00e0 all\u2019estero e, di recente, anche dottorati."}