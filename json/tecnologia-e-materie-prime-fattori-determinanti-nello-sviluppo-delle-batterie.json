{"date": "20210511", "category": "L'opinione di Massimiliano Comit\u00e0, Portfolio Manager di Kairos", "title": "Tecnologia e materie prime: fattori determinanti nello sviluppo delle batterie", "text": "A chi non \u00e8 capitato di restare senza benzina? Una tanica alla mano, una passeggiata al distributore pi\u00f9 vicino e ritorno. Se non \u00e8 mai accaduto, di certo \u00e8 una delle paure pi\u00f9 frequenti quando si viaggia in auto, specie se ci si trova in posti isolati. Ma ormai i distributori sorgono come funghi, ovunque. Centri commerciali, montagna, deserti.Conquistata la nostra sicurezza, difficilmente ne facciamo a meno. Risulta cos\u00ec che il primo motivo per cui non compriamo un\u2019auto elettrica oggi \u00e8 proprio per la paura di rimanere senza benzina, o meglio, senza corrente.Eppure, se dobbiamo raggiungere l\u2019obiettivo di emissioni nette zero entro il 2050, bisogna pur passare all\u2019auto elettrica; nessuno pensa il contrario. Le societ\u00e0 di energia si stanno quindi adoperando per creare un\u2019infrastruttura capillare che faccia sorgere colonnine di ricarica in ogni dove, mentre i costruttori di auto elettriche si stanno impegnando, insieme ai loro fornitori, nel trovar batterie che possano dare la giusta potenza e avere una durata almeno simile alle attuali auto a benzina, con tempi di ricarica che non ci facciano morire di noia.Non a caso Tesla prima, e Volkswagen dopo, hanno dedicato alla batteria un giorno speciale: il Battery Day. Un evento che ha spesso scosso i costruttori di batterie e le societ\u00e0 che forniscono i materiali principali per la produzione degli elettrodi: anodo (-, polo negativo) e catodo (+, polo positivo). In particolare, come spiegato da Frank Blome, capo dei sistemi di batteria di Volkswagen, l\u2019anodo \u00e8 responsabile per la velocit\u00e0 di ricarica, mentre il catodo \u00e8 il responsabile del costo della batteria e dei chilometri che riusciamo a percorrere con una ricarica. Siccome in finanza la variabile principale \u00e8 il denaro (il tempo \u00e8 una variabile dipendente, dato che si misura anch\u2019esso in soldi equivalenti), la concentrazione degli investitori si \u00e8 pi\u00f9 focalizzata sul catodo. Del resto la ricarica si pu\u00f2 fare di notte nel box, o mentre si cena, con l\u2019auto parcheggiata in hotel, attaccata a una colonnina, ma per poter comprare una macchina elettrica si deve tener conto che circa il 50% del costo \u00e8 imputabile alla batteria, e il 60% circa del prezzo della batteria \u00e8 dovuto ai materiali, i pi\u00f9 costosi dei quali formano il catodo. Cos\u00ec, gli attori coinvolti sono partiti con l\u2019annunciare sigle di batterie (NMC, LFP, NCA, e altre), per lo pi\u00f9 incomprensibili ai non addetti ai lavori, per rappresentare i diversi tipi di catodo. La lotta pi\u00f9 grande si ha tra le NMC e le LFP. Nelle prime, la \u2018C\u2019 finale indica quel materiale molto costoso e molto controverso, qual \u00e8 il cobalto, minerale estratto per due terzi nelle miniere del Congo, dove la reputazione del governo non \u00e8 proprio motivo di vanto e il lavoro minorile \u00e8 prezioso per l\u2019estrazione di questo materiale. Per tale motivo, le molte dichiarazioni di Elon Musk e di altri costruttori, quali a esempio Daimler e i produttori cinesi, di voler eliminare il cobalto dalle batterie ha fatto rizzare le antenne a tutti i fondi ESG. Ma il motivo non \u00e8 il Congo con i suoi difetti, bens\u00ec il costo. Le batterie LFP non contengono cobalto, ma ferro, e capirete bene che il prezzo del primo (intorno ai 50 mila dollari a tonnellata) \u00e8 decisamente pi\u00f9 alto del secondo (intorno ai 200 dollari a tonnellata). Per comprendere quanto il lavoro minorile non c\u2019entri nulla, basti pensare che le LFP sono vendute quasi interamente in Cina, paese che detiene il controllo del maggior numero di miniere di cobalto (e non solo) in Congo. Anche Tesla, nonostante la battaglia contro il cobalto, ha siglato un accordo con Glencore (una delle societ\u00e0 minerarie pi\u00f9 attive in Congo) per la fornitura di seimila tonnellate all\u2019anno di questo minerale, non pi\u00f9 tardi del giugno scorso.Il prezzo delle batterie LFP \u00e8 decisamente inferiore a quelle contenenti cobalto, ma la loro scarsa densit\u00e0 di energia ne limita l\u2019impiego a veicoli commerciali, come autobus cittadini, o auto dalla percorrenza limitata (120-170 km) e dalle prestazioni non certo brillanti. Basti dare un\u2019occhiata all\u2019auto pi\u00f9 venduta in Cina nel 2020 (la minicar Hongguang Mini costruita dal consorzio SGMW (SAIC/General Motors/Wuling) dal prezzo equivalente a circa 4.000 euro e prestazioni pari a un\u2019autonomia di 120 o 170 km a seconda della potenza della batteria e velocit\u00e0 massima 100 km orari NDR) per capire il perch\u00e9 queste batterie non troveranno grande favore a livello globale. Anche dal punto di vista tecnologico non c\u2019\u00e8 ampio margine di miglioramento.  Lo stesso dicasi della batteria NMC, prodotta con il meno costoso nichel in luogo del prezioso e controverso cobalto (si \u00e8 partiti da una composizione 1 a 1 e si giunger\u00e0 fra uno o due anni una proporzione di 18 a 1) e che ormai vede in un futuro non troppo lontano il suo limite di sviluppo. Un\u2019altra variante per\u00f2 \u00e8 quella proposta da Volkswagen, nel suo Battery Day: anzich\u00e9 aumentare il nichel, si vuole aumentare il meno costoso dei tre materiali: il manganese (M). Ma questa tecnologia deve ancora affermarsi, come quella proposta da Johnson Matthey, che vuole produrre una batteria senza cobalto, utilizzando solo nichel e manganese: sulla carta funziona, ma nel mondo reale \u00e8 tutto da dimostrare, e la produzione non partir\u00e0 prima del 2024.  Infine, si sta sviluppando una nuova tecnologia di batterie, la cui densit\u00e0 di energia \u00e8 doppia rispetto a quelle al cobalto: le batterie allo stato solido, ossia quelle in cui al posto del sale, o liquido, che intercorre tra i due elettrodi, si ha un materiale solido. Purtroppo il prezzo di queste batterie \u00e8 di circa 10 volte il prezzo delle attuali batterie in commercio, ma il tempo e lo sviluppo tecnologico sapranno abbattere i costi nei prossimi anni. Le varianti delle batterie per auto sono molte e tutte in via di sviluppo, alla scopo di raggiungere quella soglia di 100$/kWh che le renderebbe concorrenziali con un motore a combustione; al momento siamo a un 20% sopra. Per quel che ci \u00e8 dato sapere oggi, difficilmente si potr\u00e0 fare a meno del cobalto nei prossimi anni, il che ci orienta a guardare con attenzione sia il mercato di questo minerale sia quelle societ\u00e0 che riciclano i materiali delle batterie in disuso. Ma siamo ancora all\u2019inizio. Non ci sono molte batterie da riciclare, sebbene si tratti di un mercato che nel prossimo futuro crescer\u00e0 molto, data la trasformazione in atto."}