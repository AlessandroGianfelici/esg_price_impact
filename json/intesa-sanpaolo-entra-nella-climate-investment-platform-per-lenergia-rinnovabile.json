{"date": "20210311", "category": "Energie rinnovabili", "title": "Intesa Sanpaolo entra nella Climate Investment Platform, per l\u2019energia rinnovabile", "text": "Intesa Sanpaolo \u00e8 la prima banca italiana a entrare nella Climate Investment Platform (CIP), iniziativa nata dalla partnership tra l\u2019International Renewable Energy Agency (IRENA), il Programma delle Nazioni Unite per lo Sviluppo, l\u2019organizzazione Sustainable Energy for All e il Green Climate Fund per aumentare i finanziamenti dedicati alla transizione energetica e consentire a ogni Paese di raggiungere obiettivi climatici ambiziosi. Attraverso CIP, IRENA lavora per riunire istituzioni finanziarie pubbliche e private per supportare la realizzazione di progetti di energia rinnovabile in tutto il mondo, in particolare nei Paesi in via di sviluppo. In qualit\u00e0 di principale organizzazione intergovernativa per la transizione energetica, l\u2019Agenzia lavora con 163 stati membri, inclusa l\u2019Unione Europea, per sostenere un futuro energetico sostenibile. CIP aiuta i governi in quattro fasi fondamentali della politica energetica: la definizione degli obiettivi climatici e dei relativi contributi nazionali; l\u2019implementazione e la buona applicazione di politiche e regolamenti per l\u2019energia pulita; la creazione di un mercato con cui mettere in contatto investitori e progetti; la riduzione del rischio finanziario, in modo da garantire l\u2019accesso al credito e la bancabilit\u00e0 dei progetti. Intesa Sanpaolo metter\u00e0 a disposizione di CIP e dei Paesi e degli enti aderenti l\u2019esperienza maturata a livello internazionale nel finanziamento per la realizzazione di grandi impianti per la produzione di energia pulita, oltre alla propria rete di relazioni nei maggiori mercati di capitali e all\u2019assistenza necessaria per rendere bancabili i progetti che rispettano i pi\u00f9 alti criteri ESG. \u201cIntesa Sanpaolo \u00e8 una delle banche pi\u00f9 sostenibili al mondo ed \u00e8 inclusa nei principali indici internazionali di sostenibilit\u00e0\u201d \u2013 afferma Mauro Micillo, Chief of IMI Corporate & Investment Banking di Intesa Sanpaolo. \u201cTutto il Gruppo \u00e8 impegnato nel supportare la produzione di energia da fonti rinnovabili, in linea con il proprio impegno per la sostenibilit\u00e0 ambientale e la responsabilit\u00e0 sociale, capisaldi del nostro Piano di Impresa. La collaborazione con IRENA e l\u2019accesso alla piattaforma CIP ci daranno modo di ampliare i nostri interventi a sostegno della transizione verso l\u2019energia pulita in numerosi Paesi in forte crescita, soprattutto in Africa\u201d."}