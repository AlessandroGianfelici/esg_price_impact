{"date": "20201229", "category": "L'assemblea si terr\u00e0 il 2 febbraio 2021", "title": "Snam, il Cda propone di modificare lo statuto per riflettere l\u2019impegno nella transizione energetica", "text": "Il Cda di Snam presenter\u00e0 all\u2019assemblea degli azionisti alcune variazioni allo statuto con lo scopo di evidenziare il crescente sforzo dell\u2019azienda nella transizione energetica e allo stesso tempo riportare alcune modifiche che riflettono le recenti disposizione della Legge di Bilancio in tema di equilibrio di genere.  In sintonia con il piano strategico 2020-2024, il Cda sottoporr\u00e0 all\u2019assemblea degli azionisti, convocata il 2 febbraio 2021, di inserire in statuto il \u201ccorporate purpose\u201d, ovvero \u201cl\u2019impegno della societ\u00e0 a favorire la transizione energetica verso forme di utilizzo delle risorse e delle fonti di energia compatibili con la tutela dell\u2019ambiente e la progressiva decarbonizzazione\u201d.  Inoltre il Consiglio di Amministrazione, fermo restando l\u2019impegno della societ\u00e0 nel core business nelle attivit\u00e0 regolate di trasporto, stoccaggio e rigassificazione, propone di enucleare espressamente, accanto a tali attivit\u00e0, anche quelle legate alla transizione energetica, in particolare il trasporto e la gestione delle energie rinnovabili, come biometano e idrogeno, la realizzazione e gestione di impianti connessi alla mobilit\u00e0 sostenibile e l\u2019efficienza energetica. Un\u2019altra proposta consiste nell\u2019eliminazione dell\u2019autorizzazione assembleare per il compimento di operazioni di \u201ccessione, conferimento, affitto, usufrutto e ogni altro atto di disposizione, anche nell\u2019ambito di joint venture, ovvero di assoggettamento a vincoli dell\u2019azienda ovvero di rami di azienda di rilevanza strategica che ineriscano ad attivit\u00e0 relative al trasporto e al dispacciamento del gas\u201d. Tale autorizzazione, infatti, non risulta in linea con gli assetti di governance di societ\u00e0 quotate comparabili, che riservano tali decisioni all\u2019organo di amministrazione. Infine il Cda proporr\u00e0 di adeguare le vigenti disposizioni statuarie, in merito alla modalit\u00e0 di elezione dei componenti del board, alle nuove disposizioni della Legge di Bilancio in tema di equilibrio di genere."}