{"date": "20210210", "category": "Cooperative e sostenibilit\u00e0", "title": "Euricse e Cassa Centrale siglano un protocollo d\u2019intesa sulla sostenibilit\u00e0 e l\u2019identit\u00e0 cooperativa", "text": "Euricse e Cassa Centrale hanno siglato un protocollo per valorizzare la funzione sociale e l\u2019identit\u00e0 cooperativa del Gruppo. La firma rafforza ulteriormente il rapporto tra le due istituzioni, dopo che a dicembre Cassa Centrale Banca ha rinnovato l\u2019adesione come membro ordinario di Euricse. L\u2019accordo tra Euricse, un centro studi europeo specializzato nelle tematiche di economia sociale, e Cassa Centrale Banca rappresenta la volont\u00e0 della Cassa Centrale di elaborare nuovi progetti e strategie negli ambiti della sostenibilit\u00e0, della responsabilit\u00e0 sociale e dell\u2019identit\u00e0 cooperativa, a partire dai suoi valori e principi. Per mezzo del rapporto di collaborazione con Euricse, che avr\u00e0 durata quinquennale, i ricercatori di Euricse assisteranno Cassa Centrale Banca nella valorizzazione delle attivit\u00e0 che a vario titolo si richiamano alla matrice cooperativa e alla funzione sociale riconosciuta alla Cooperazione dall\u2019articolo 45 della Costituzione, oltre che a tutte le specificit\u00e0 del Gruppo Bancario Cooperativo. Alla base dell\u2019accordo, la necessit\u00e0 di implementare i rapporti e le sinergie tra territori e banche locali, soprattutto nel particolare scenario nel quale l\u2019Italia si trova ad operare. \u201cQuello in cui viviamo \u2013 afferma il presidente di Cassa Centrale Banca, Giorgio Fracalossi \u2013 \u00e8 un contesto fortemente omologante. Occorre quindi cogliere l\u2019opportunit\u00e0 di interpretare al meglio le nostre caratteristiche identitarie, fortemente incardinate nei principi cooperativi, che sono alla base del nostro agire e del nostro lavoro quotidiano. La sottoscrizione di questo accordo rappresenta per noi un valore aggiunto, anche per i riconoscimenti di livello internazionale ottenuti da Euricse nella ricerca sulle cooperative e sulle imprese sociali\u201d. Localismo e mutualit\u00e0 sono valori peculiari che hanno radici nella tradizione del credito cooperativo, la cui coerente interpretazione assume oggi un\u2019importanza crescente. Nel nuovo contesto, infatti, il ruolo a servizio delle persone e delle comunit\u00e0 richiede BCC e Casse Rurali forti, solide, efficienti e organizzate, coerenti nella loro missione di lungo termine. Il rapporto tra Euricse e Cassa Centrale Banca non si limiter\u00e0 per\u00f2 all\u2019attivit\u00e0 di studio indicata nel protocollo d\u2019intesa e dedicata alla valorizzazione dei principi cooperativi. \u201cCassa Centrale Banca \u00e8 stata tra i primi membri di Euricse \u2013 afferma Carlo Borzaga, Presidente di Euricse, \u2013 e in questa veste ha dato un fondamentale contributo alla nascita e crescita dell\u2019Istituto. \u00c8 anche grazie a questo contributo che oggi siamo in grado di assistere il Gruppo Bancario nel definire e comunicare meglio l\u2019identit\u00e0 e le specificit\u00e0 del credito cooperativo\u201d."}