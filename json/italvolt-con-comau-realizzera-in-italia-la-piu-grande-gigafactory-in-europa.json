{"date": "20210215", "category": "Batterie al litio", "title": "Italvolt, con Comau, realizzer\u00e0 in Italia la pi\u00f9 grande Gigafactory d\u2019Europa", "text": "Italvolt, newco costituita dall\u2019imprenditore svedese Lars Carlstrom, realizzer\u00e0 la prima Gigafactory in Italia, destinata a diventare la pi\u00f9 grande fabbrica di batterie agli ioni di litio in Europa e la dodicesima al mondo per dimensione. L\u2019impianto si svilupper\u00e0 su 300.000 m2 e avr\u00e0 una capacit\u00e0 iniziale di 45 GWh, che potr\u00e0 raggiungere i 70 GWh. Con una stima di 4.000 lavoratori impiegati e nel complesso 10.000 nuovi posti di lavoro creati, la Gigafactory Italvolt rappresenter\u00e0 uno dei progetti industriali pi\u00f9 importanti degli ultimi anni in Italia, per un investimento complessivo di circa 4 miliardi di euro. La prima fase del progetto sar\u00e0 completata entro la primavera 2024. Il primo step del progetto prevede l\u2019individuazione dell\u2019area dove verr\u00e0 costruito l\u2019impianto, al termine dell\u2019attivit\u00e0 di due diligence attualmente in corso su alcuni siti selezionati a livello nazionale. Per la realizzazione di un progetto cos\u00ec sfidante, in termini di dimensioni e di sforzo ingegneristico, Carlstrom ha scelto di puntare sull\u2019Italia, Paese riconosciuto a livello globale per la sua capacit\u00e0 di eccellere nel campo dell\u2019innovazione della ricerca tecnologica e per il ruolo di leadership che l\u2019Italia storicamente ricopre all\u2019interno dell\u2019industria automotive a livello globale. Il nuovo impianto sar\u00e0 in grado di contribuire con la propria produzione, in modo significativo, alla crescente domanda di batterie in Europa, in gran parte proveniente dall\u2019industria automotive, che entro il 2030 aumenter\u00e0 a livello globale di 17 volte fino a circa 3.600 gigawatt (GWh), con una previsione di richiesta da parte dell\u2019Unione europea di 565 GWh, dietro solo alla Cina, con un fabbisogno previsto di 1.548 GWh.. Il gigaplant di Italvolt sar\u00e0 progettato dalla divisione Architettura di Pininfarina, iconica casa di design automobilistico che ha da poco celebrato i sui 90 anni di attivit\u00e0 e gi\u00e0 operativa su progetti di simile portata. Con una forte attenzione all\u2019impatto ambientale e sociale, Pininfarina intende progettare un impianto industriale di nuova generazione, intelligente e responsabile, applicando metodologie costruttive DFMA e aprendo l\u2019edificio al suo contesto, al fine di integrarlo nelle dinamiche economiche e sociali del territorio. Comau, leader mondiale nel campo dell\u2019automazione industriale, sar\u00e0 il fornitore di soluzioni innovative, impianti e tecnologie per il gigaplant. Inoltre Comau si occuper\u00e0 della realizzazione del laboratorio di Ricerca e Sviluppo che accoglier\u00e0 accademici e partner industriali impegnati nello sviluppo delle tecnologie pi\u00f9 all\u2019avanguardia nel settore della mobilit\u00e0 elettrica. Carlstrom, CEO e fondatore di Italvolt, ha dichiarato: \u201cCon il progetto della nostra Gigafactory, Italvolt vuole dare una risposta importante alla storica opportunit\u00e0 dell\u2019industrializzazione green, che sta interessando in modo trasversale tutti i settori produttivi, con un impatto socio-economico che rappresenter\u00e0 una svolta per l\u2019economia globale. Un\u2019opportunit\u00e0, quella della \u201cgreen transition\u201d a livello industriale, che da sempre mi appassiona e attraverso il lancio di Italvolt questa passione diventer\u00e0 una realt\u00e0. Credo fortemente che il nostro team di ingegneri e tecnici altamente qualificati potr\u00e0 realizzare la produzione di batterie pi\u00f9 ecologica non solo in Europa, ma in tutto il mondo. Il nostro obiettivo \u00e8 assicurare il futuro dell\u2019industria automobilistica e garantire che la catena di approvvigionamento sia il pi\u00f9 green possibile, dall\u2019inizio alla fine. L\u2019impatto socio-economico che la nuova industrializzazione verde porta con s\u00e9 rappresenter\u00e0 una svolta per il mondo\u201d."}