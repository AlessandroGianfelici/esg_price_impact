{"date": "20210430", "category": "Le interviste ai gestori ESG", "title": "Pinner (Raiffeisen CM): il trend delle rinnovabili superer\u00e0 anche rischi di un momentaneo effetto bolla", "text": "Chiarezza e semplicit\u00e0 dei prodotti, accompagnate da una forte attenzione alla sostenibilit\u00e0. Sono queste alcune delle caratteristiche che contraddistinguono l\u2019offerta di Raiffeisen Capital Management, la societ\u00e0 di gestione che fa parte del principale gruppo bancario austriaco e che vanta diverse certificazioni ESG, quali il logo Eurosif Transparency, il marchio ecologico Austrian Ecolabel e, ultimo arrivato, il rating AA+ dall\u2019agenzia tedesca Scope. L\u2019approccio alla sostenibilit\u00e0 di Raiffeisen Capital Management si basa sull\u2019integrazione di diverse strategie e su una visione che rispecchia i valori della banca. A partire dall\u2019articolata serie di criteri di esclusione che includono limitazioni particolari quali i derivati sulle materie prime alimentari o i Paesi che hanno nel loro ordinamento la pena di morte. Viene poi effettuata un\u2019analisi delle aziende nelle quali investire tenendo conto sia dei dati finanziari sia di quelli ESG, per ottimizzare la performance su entrambi i fronti. D\u2019altronde \u00e8 quello che gli investitori oramai si aspettano, come conferma, in un\u2019intervista a ESGnews, Wolfgang Pinner, CIO Sustainable & Responsible Investment di Raiffeisen Capital Management e gestore del fondo Raiffeisen Bilanciato Sostenibile. \u201cSiamo convinti, che la domanda degli investitori per i fondi sostenibili aumenter\u00e0, spinta dalle nuove regole e dagli effetti ben visibili della crisi ambientale. Questi fattori\u201d osserva Pinner \u201cuniti agli squilibri portati dal Covid-19 provocheranno un flusso di investimenti \u201cdiversi\u201d \u2013 rispetto a quelli di breve termine o focalizzati solo sull\u2019analisi fondamentale e finanziaria \u2013 e necessariamente legati ad una valutazione del loro impatto. Il nostro stile di vita non cambier\u00e0 a trecentosessanta gradi ma la ricerca di un \u201csenso\u201d in diversi aspetti dalla nostra vita (di investitori e di membri della nostra famiglia e della societ\u00e0) diventer\u00e0 sempre pi\u00f9 importante\u201d. Raiffeisen Capital Management ha ricevuto diversi riconoscimenti per la qualit\u00e0 dei prodotti sostenibili. Cosa caratterizza il modello di investimento del gruppo sotto il profilo ESG? Abbiamo sviluppato un concetto di sostenibilit\u00e0 integrata, che rappresenta un approccio davvero \u201cdark-green\u201d. Il nostro obiettivo \u00e8 raggiungere un \u201cdoppio rendimento\u201d: da un lato un\u2019elevata performance finanziaria e dall\u2019altro un impatto positivo sostanziale. Il nostro processo di investimento parte da una prima scrematura dell\u2019universo degli investimenti possibili tramite il criterio delle esclusioni.  Poi selezioniamo le aziende \u201cbest in class\u201d nei diversi settori, integriamo l\u2019analisi individuando i megatrend sostenibili e misuriamo l\u2019impatto attraverso un modello proprietario di analisi, il cosiddetto Raiffeisen ESG Scorecard. Infine, dove pensiamo ci sia spazio di miglioramento, conduciamo attivit\u00e0 di engagement in modo continuativo, usando il diritto di voto in occasione delle assemblee degli azionisti per influenzare le politiche delle aziende. Per noi riveste molta importanza il confronto con le aziende, con l\u2019obiettivo di presentare loro argomenti convincenti a favore di un modello di business pi\u00f9 sostenibile che tenga conto dei fattori ESG. Avete allineato i vostri fondi al regolamento SFDR? S\u00ec, il Raiffeisen Bilanciato Sostenibile \u00e8 categorizzato come \u201carticolo 8\u201d, assieme alla quasi totalit\u00e0 della gamma dei fondi sostenibili di Raiffeisen. Due fondi tematici \u2013 attivi nei comparti delle \u201csmart energies\u201d (Raiffeisen Azionario SmartEnergy-ESG) e delle \u201cobbligazioni verdi\u201d (Raiffeisen GreenBonds) \u2013 sono categorizzati come \u201carticolo 9\u201d. Avete un team interno di analisi o vi basate su rating esterni? La ricerca interna rappresenta una parte rilevantissima del nostro processo. Ogni gestore svolge anche direttamente il ruolo di analista integrando i fattori ESG all\u2019analisi finanziaria per ogni azienda nella quale vogliamo investire. Un elemento importante per noi \u00e8 il dialogo con aziende ed emittenti, che avviene tramite oltre 500 contatti all\u2019anno. Inoltre pubblichiamo una lettera ESG \u201cInvestire Sostenibile\u201d, che in ciascuna edizione tratta in modo approfondito un diverso tema di sostenibilit\u00e0, per esempio l\u2019ultima riguardava le implicazioni ESG del fast fashion e ha coinvolto in modo costruttivo diverse aziende del settore moda. Recentemente abbiamo creato anche un team per la sostenibilit\u00e0, denominato Sustainability office, che ha una funzione di supporto e fa analisi quantitativa. Come rating esterni, c\u2019\u00e8 una collaborazione a lungo termine con le agenzie ESG \u201cMSCI ESG\u201d e \u201cISS ESG\u201d,. Per quanto riguarda la politica di esclusioni non investite nei settori delle armi e del carbone, ma anche in materie agricole e bestiame. Un criterio particolare, ci pu\u00f2 spiegare un po\u2019 meglio come applicate questo tipo di limitazioni? Prima di tutto, si deve distinguere tra criteri a livello di tutti i fondi e quelli applicati ai prodotti sostenibili. I tre criteri menzionati li applichiamo per tutti i fondi. Quindi non investiamo in aziende coinvolte nella produzione di armi controverse, in societ\u00e0 la cui attivit\u00e0 consiste principalmente nella fornitura o nell\u2019uso di carbone e nei derivati che riguardano speculazione alimentare. Questo perch\u00e9 potrebbero portare a un aumento o una diminuzione improvvisa dei prezzi di materie prime alimentari, come il grano, mettendo in difficolt\u00e0 quelle famiglie il cui reddito viene assorbito per la maggior parte dalle spese per il sostentamento. Vi sono poi esclusioni pi\u00f9 specifiche per i fondi sostenibili. Riguardo ai nostri fondi sostenibili, i nostri criteri di esclusione contengono una gamma di fattori definiti a livello di singola societ\u00e0 o di Paese. Per esempio un\u2019azienda potrebbe essere esclusa per l\u2019uso del lavoro minorile nel processo produttivo, mentre una Nazione per l\u2019esistenza della pena di morte nel proprio ordinamento. L\u2019elenco dei criteri di esclusione \u00e8 piuttosto articolato e le scelte derivano in parte dalla nostra lunga esperienza nel mercato oppure sono prerequisiti per le diverse certificazioni di sostenibilit\u00e0 che abbiamo ottenuto. Il ventaglio delle limitazioni comprende criteri con uno sfondo ambientale (carbone, fracking, energie fossili), sociale (diritti dell\u2019uomo, diritti del lavoro, lavoro minorile) e della governace (corruzione, falsificazione del bilancio), includendo anche principi etici. Molti, non tutti, attengono a un aspetto del risk management, escludiamo titoli per minimizzare il rischio ESG \u2013 vuol dire il rischio reputazionale, il rischio ambientale e cos\u00ec via. Tra le esclusioni vi sono i titoli del debito sovrano di Stati con un budget troppo elevato in armamenti. Quindi evitate i Treasury americani? Esatto, gli Stati Uniti sono esclusi. Ma ci sono altre possibilit\u00e0 di investire nella curva US-dollari, come emissioni sopranazionali o agenzie. Tra i vostri prodotti di maggiore successo spicca Raiffeisen bilanciato sostenibile che ha ricevuto numerosi premi e ha superato i 3 miliardi di asset. Quali sono le caratteristiche di questo prodotto che lo rendono cos\u00ec interessante per gli investitori? Le caratteristiche del fondo sono una struttura chiara, con azioni e obbligazioni alla stessa ponderazione, un portafoglio azionario globale in mercati sviluppati, un portafoglio fixed income focalizzato su emissioni in euro, con una parte in obbligazioni in US-dollari. Poi una sostenibilit\u00e0 approfondita \u2013 gestito in linea con il processo Raiffeisen \u2013 e infine una performance sia al livello finanziario (5 stelle) che al livello sostenibile (5 globi). Qual \u00e8 l\u2019asset allocation attuale? La strategia \u00e8 quasi sempre un\u2019allocazione di 50:50 tra azionario e reddito fisso. L\u2019allocazione delle classi di attivo \u00e8 abbastanza neutrale al momento, vuol dire il 51,7% del fondo investito in azioni, gli altri 48,3% in reddito fisso, tra cui il 39,1% in bond in euro e il 9,2% in bond in dollari. Come sono andati i primi mesi del 2021?  I primi tre mesi dell\u2019anno hanno avuto un andamento eccezionale. La nostra performance \u00e8 stata superiore al 6%, favorita da una serie di elementi congiunti. Da una parte, dopo i rialzi dello scorso anno, abbiamo assistito a una correzione delle azioni dei titoli tecnologici, i cosiddetti Faang, nei quali noi non investiamo perch\u00e9 riteniamo che aziende come Apple, Amazon e Facebook abbiano temi controversi sotto il profilo ESG. I titoli che hanno brillato sono quelli con \u201cuno sfondo\u201d nel settore bancario, come Natixis, Bank of Montreal e Northern Trust Corporation, che hanno apportato un beneficio alla nostra performance, anche se in generale il settore bancario per noi \u00e8 sottopesato di circa il 5%. Le grandi banche Usa, tipo JP Morgan, con un\u2019attivit\u00e0 complessa e diversificata, non sono il nostro modello di banca sostenibile. Inoltre il settore dei semiconduttori si \u00e8 mosso al rialzo e le nostre posizioni in Intel, NXP Semiconductors e ASML ne hanno tratto vantaggio.\u00a0 Quali settori o aziende ritiene possano dare i migliori spunti nei prossimi mesi?  Pensiamo che proseguir\u00e0 il megatrend delle energie rinnovabili. Noi abbiamo investito in titoli di questo settore con ESG Score particolarmente elevato, come Scatec e Orsted, con acquisti durante la fase di consolidamento registrata dopo i primi di gennaio. Sono stati tra i top performer fino all\u2019ultimo impegno annunciato da Biden in occasione della \u201cgiornata della terra\u201d. Titoli come la danese Vestas hanno registrato repentini rialzi sulla base delle ultime dichiarazioni. Nelle ultime settimane abbiamo attivato una posizione in Ansys \u2013 che produce un software di simulazione per ingegneria.\u00a0 Pensa che ci sia il rischio di una bolla? Sul mercato sono entrati diversi nuovi investitori con un\u2019ottica pi\u00f9 speculativa, attirati dalle prospettive di questi settori. Si \u00e8 creta una concentrazione della domanda che ha fatto crescere in modo rilevante le valutazioni di alcuni titoli, aprendo lo spazio per una correzione. Non penso per\u00f2 che questo possa accadere nel breve termine. Tuttavia l\u2019ottica di chi investe in questi megatrend deve essere di lungo periodo e oscillazioni di questo tipo diventano irrilevanti su un orizzonte temporale allungato."}