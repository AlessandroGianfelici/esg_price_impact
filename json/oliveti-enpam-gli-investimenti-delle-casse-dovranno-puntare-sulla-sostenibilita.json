{"date": "20201124", "category": "Sia previdenziale sia con investimenti a impatto a sostegno dei medici", "title": "Oliveti (ENPAM): \u201cGli investimenti delle Casse dovranno puntare sulla sostenibilit\u00e0\u201d", "text": "\u201cSe avessimo avuto possibilit\u00e0 di finanziare nuove borse di studio per gli specializzandi in medicina, attraverso strumenti come i social impact bond, probabilmente avremmo meno carenza di professionisti in quell\u2019area oggi ritenuta strategica per cercare di superare l\u2019effetto acuto della pandemia\u201d, ha affermato Alberto Oliveti, il numero uno dell\u2019Enpam, l\u2019Ente previdenziale di medici e odontoiatri, nonch\u00e9 presidente dell\u2019Adepp, l\u2019associazione che riunisce tutte le Casse di previdenza private, in un intervento nel corso della presentazione del 2\u00b0 Rapporto Censis \u2013 Tendercapital sui buoni investimenti intitolato \u201cLa sostenibilit\u00e0 al tempo del primato della salute\u201d. Oliveti ha sottolineato il ruolo chiave che possono giocare gli enti che custodiscono il risparmio previdenziale dei professionisti. \u201cGli investimenti delle Casse previdenziali private dovranno orientarsi da un lato all\u2019inderogabile sostenibilit\u00e0 previdenziale, fulcro del patto tra generazioni, e dall\u2019altro all\u2019esigenza di tenere in operativit\u00e0 le professioni liberali in un\u2019epoca di post crisi pandemica\u201d ha proseguito il presidente dell\u2019Enpam. Sul ruolo dei nuovi prodotti finanziari a impatto, Oliveti ha sottolineato: \u201cStiamo cercando da tempo di poter riattivare una fase di investimenti sulle nostre aree professionali. In passato per esempio ci siamo proposti, come Enpam, di finanziare borse di studio aggiuntive per formare medici di medicina generale\u201d. Oliveti si \u00e8 fermato anche sul contesto attuale. \u201cNoi abbiamo lanciato dei segnali importanti \u2013 ha detto Oliveti \u2013. Oggi la sostenibilit\u00e0, nel nostro caso previdenziale, si confronta con l\u2019esigenza di dare un sostegno qui e ora alla crisi che sta colpendo i professionisti, con la pandemia che si \u00e8 andata ad aggiungere ad altri problemi legati all\u2019inversione demografica, alla globalizzazione e alla disruption tecnologica\u201d. "}