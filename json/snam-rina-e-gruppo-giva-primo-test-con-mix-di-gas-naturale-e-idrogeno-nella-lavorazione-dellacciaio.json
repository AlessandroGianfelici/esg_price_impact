{"date": "20210519", "category": "Decarbonizzazione", "title": "Snam, Rina e Gruppo Giva: primo test con mix di gas naturale e idrogeno nella lavorazione dell\u2019acciaio", "text": " A Rho (provincia di Milano), nello stabilimento Forgiatura A. Vienna, \u00e8 stato effettuato il primo test a livello mondiale di utilizzo di una miscela di gas naturale e idrogeno al 30% nei processi di forgiatura utilizzati nella lavorazione dell\u2019acciaio su scala industriale. La sperimentazione ha previsto l\u2019utilizzo del mix idrogeno-gas per riscaldare i forni dell\u2019impianto di Forgiatura A. Vienna ed \u00e8 stata effettuata con successo, nel sito, dopo una serie di studi e test in laboratorio durati circa un anno. Protagoniste dell\u2019iniziativa sono state Snam, tra le principali aziende di infrastrutture energetiche al mondo e che ha sviluppato e promosso il progetto, RINA, multinazionale di ispezione, certificazione e consulenza ingegneristica che ha curato le analisi ingegneristiche e le prove di laboratorio, e il Gruppo GIVA, leader globale nella lavorazione dell\u2019acciaio, che ha messo a disposizione la Forgiatura Vienna per l\u2019esecuzione del test di campo. La miscela di metano e idrogeno \u00e8 stata fornita da Sapio, azienda italiana specializzata nella produzione e commercializzazione di gas industriali e medicinali. \u201cL\u2019idrogeno\u00a0\u2013\u00a0ha\u00a0commentato\u00a0\u00a0Marco Alver\u00e0, amministratore delegato di Snam\u00a0\u2013\u00a0\u00a0pu\u00f2 diventare nel medio-lungo termine la soluzione per decarbonizzare il settore siderurgico e tutte le industrie\u00a0con un consumo intensivo di energia, il cui ruolo nella nostra economia \u00e8 fondamentale. Questa sperimentazione \u00e8 una tappa propedeutica alla progressiva introduzione di idrogeno a zero emissioni, prima in blending con il gas naturale e poi in forma pura, in alcuni processi di produzione dell\u2019acciaio. Snam mette a disposizione le proprie capacit\u00e0 progettuali e di ricerca e la propria infrastruttura per dare un contributo alla creazione di una filiera nazionale dell\u2019idrogeno e al raggiungimento degli obiettivi climatici italiani ed europei\u201d. Ugo Salerno, presidente e amministratore delegato di RINA, ha aggiunto:\u00a0\u00a0\u201cQuesto test \u00e8 la dimostrazione concreta che la filiera italiana dell\u2019idrogeno pu\u00f2 contribuire significativamente a decarbonizzare settori energivori e complessi come quello siderurgico. Come RINA siamo orgogliosi di essere parte attiva del processo di transizione energetica in atto, in particolar modo in occasioni come questa, quando possiamo mettere a sistema le nostre competenze in ambito energetico e industriale\u201d. \u201cPer il nostro gruppo \u2013\u00a0ha affermato\u00a0Jacopo Longhi Vienna\u00a0(direzione GIVA)\u00a0\u2013 l\u2019idrogeno\u00a0pu\u00f2 rappresentare un grande alleato. Da un lato le normative sempre pi\u00f9 stringenti in termini di emissioni di CO\u00a02, unite alla volont\u00e0 di diminuire l\u2019impatto ambientale delle nostre produzioni, ci obbligano a trovare una soluzione. Dall\u2019altro, l\u2019applicazione di idrogeno pu\u00f2 rivelarsi mercato trainante per valvole e attuatori, prodotti da aziende del gruppo. Questo progetto quindi \u00e8 solo l\u2019inizio di un percorso che ci vedr\u00e0 coinvolti per molti anni\u201d. L\u2019utilizzo della miscela selezionata di idrogeno e gas naturale ha consentito di effettuare la prova senza alcuna modifica impiantistica e non ha avuto impatti n\u00e9 sulle apparecchiature in uso (bruciatori industriali) n\u00e9 sulle caratteristiche del prodotto finale trattato termicamente. Il potenziale del progetto in termini di sostenibilit\u00e0 ambientale e competitivit\u00e0 economica \u00e8 rilevante. Si stima infatti che l\u2019utilizzo permanente di una miscela del 30% di\u00a0idrogeno verde, ottenuto cio\u00e8 con fonti rinnovabili, sul totale del gas consumato dai tre stabilimenti di forgiatura del Gruppo GIVA porterebbe a una riduzione delle emissioni di CO2\u00a0nell\u2019ordine delle 15.000 tonnellate annue, l\u2019equivalente di circa 7.500 auto. Il conseguente risparmio economico sulle quote CO\u00a02\u00a0emesse sarebbe pari a circa 800.000 euro annui (al valore attuale di acquisto delle quote). Questa soluzione garantirebbe al contempo la valenza ed integrit\u00e0 del processo di produzione di forgiati in acciaio e la sua sostenibilit\u00e0 in termini ambientali nel lungo periodo. L\u2019acciaio \u00e8 anche il materiale con il quale vengono realizzate le tubazioni che saranno fondamentali per assicurare il trasporto di idrogeno e la sua consegna agli utenti finali. L\u2019impiego dell\u2019idrogeno in applicazioni industriali cosiddette \u201chard-to-abate\u201d come la siderurgia avr\u00e0 un ruolo chiave nel raggiungimento degli obiettivi di neutralit\u00e0 climatica nazionali e comunitari al 2050. In prospettiva, l\u2019idrogeno verde rappresenta la soluzione ideale per la produzione e lavorazione di acciaio a zero emissioni di CO\u00a02. Snam \u00e8 impegnata a rendere la propria infrastruttura pronta a trasportare quantitativi crescenti di idrogeno e a promuoverne l\u2019utilizzo nei settori industriali a pi\u00f9 alto potenziale, tra i quali appunto la siderurgia."}