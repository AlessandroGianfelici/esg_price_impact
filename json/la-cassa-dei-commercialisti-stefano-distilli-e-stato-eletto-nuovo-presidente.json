{"date": "20201211", "category": "Distilli avr\u00e0 un mandato di 4 anni e succede a Walter Anedda", "title": "La Cassa dei Commercialisti, Stefano Distilli \u00e8 stato eletto nuovo Presidente", "text": "Stefano Distilli, 53 anni, di Aosta \u00e8 il nuovo presidente di Cassa Dottori Commercialisti. A designarlo il Consiglio di Amministrazione rinnovato a inizio novembre, che si \u00e8 riunito oggi a Roma nella sede dell\u2019ente di previdenza e assistenza a favore dei dottori commercialisti e, nella stessa seduta, ha eletto anche Michele Pirotta, dell\u2019Ordine di Milano, alla carica di vice-presidente. Al suo secondo mandato come componente del Consiglio di Amministrazione della Cassa Dottori Commercialisti, per la quale ha ricoperto l\u2019incarico di coordinatore della commissione per gli\u00a0\u00a0investimenti mobiliari, in precedenza Distilli \u00e8 stato Delegato dell\u2019Ente dal 2008 al 2016. Distilli rimarr\u00e0 in carica per 4 anni. Anche Pirotta \u00e8 stato Delegato dell\u2019Ordine presso la Cassa per tre mandati, dal 2000 al 2008 e dal 2012 al 2016, per essere successivamente eletto membro del Consiglio di Amministrazione nel 2016, incarico confermato nelle recenti elezioni. Distilli succede a Walter Anedda che ha guidato l\u2019ente dal 2016 al 2020. Il neo-Presidente Distilli ha dichiarato: \u201cContinueremo a lavorare per garantire un futuro previdenziale sereno agli oltre 70 mila iscritti, cercando di affiancarli e supportarli nella crescita professionale e nei bisogni assistenziali grazie all\u2019attivazione di iniziative di welfare strategico e con una estrema attenzione alla gestione del patrimonio dell\u2019Ente, proseguendo nel percorso intrapreso nello scorso quadriennio che ha registrato una crescita delle riserve patrimoniali del 21,5%, un miglioramento del rapporto tra riserve patrimoniali e pensioni che passa dal 26,6% registrato nel 2016 al 29,7% del 2020 a fronte di un generale incremento delle prestazioni di welfare del 14%\u201d."}