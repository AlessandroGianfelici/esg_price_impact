{"date": "20210513", "category": "Le interviste ai protagonisti ESG", "title": "illimity: sostenibilit\u00e0 nativa e supporto alle PMI", "text": "Banca illimity \u00e8 abituata a bruciare le tappe. Dopo essere stata la prima banca in Italia nata completamente in cloud, l\u2019istituto fondato da Corrado Passera ha gi\u00e0 superato la boa del pareggio di bilancio dopo il primo anno dalla nascita. Nel 2020 ha archiviato un utile di 31 milioni e ha raggiunto al contempo la Carbon Neutrality. Non stupisce, quindi, che abbia voluto anticipare i tempi anche della prima Dichiarazione Non Finanziaria, presentata in forma volontaria, poich\u00e9 riferita a un periodo in cui non aveva ancora raggiunto le dimensioni che la rendono obbligatoria. Per illimity, nata per finanziare le aziende in momentanea difficolt\u00e0 ma con potenziale, il ruolo sociale connesso al supporto alle PMI in difficolt\u00e0 e al loro rilancio \u00e8 parte del dna. La banca si \u00e8 inoltre impegnata, fin da subito, a integrare le tematiche ESG nelle proprie strategie. Alla guida dei temi di sostenibilit\u00e0 nel gruppo vi sono due donne. Rosalba Casiraghi, Presidente della banca e del Comitato endoconsiliare di sostenibilit\u00e0 all\u2019interno del consiglio di amministrazione, che apporta rigore e una lunga esperienza di board member, e Isabella Falautano, Direttrice comunicazione e sostenibilit\u00e0 di illimity, che sovrintende l\u2019integrazione delle tematiche ESG all\u2019interno dell\u2019istituto, cura il dialogo con gli stakeholder e la rendicontazione. \u201cNoi teniamo in maniera particolare alla comunicazione non finanziaria, quindi abbiamo scelto di pubblicare una DNF sotto forma di Bilancio di sostenibilit\u00e0 anche se non obbligati. Questo documento \u00e8 qualcosa di pi\u00f9 di un bilancio, poich\u00e9 non \u00e8 una fotografia in un dato momento ma coglie propositi e aspetti progettuali della banca\u201d osserva la Presidente. \u201cE\u2019 piuttosto un film. Abbiamo voluto comporlo partendo dai fatti, tanti blocchetti di azioni concrete tenuti insieme da una malta data dai valori e dalle nostre policy\u201d aggiunge Falautano che sottolinea \u201cparliamo di temi che hanno un\u2019anima e sono legati all\u2019identit\u00e0 e allo scopo ultimo della banca, il purpose. Non devono quindi essere trasformati in una semplice azione di compliance, ma radicarsi nella strategia e avere impatto\u201d. In questa intervista a ESGnews le responsabili delle tematiche ESG della banca presentano come \u00e8 declinata la sostenibilit\u00e0 in illimity. L\u2019analisi di materialit\u00e0 ha coinvolto oltre 740 stakeholder. Qual \u00e8 il processo che ha portato alla definizione delle vostre priorit\u00e0? Casiraghi. Il coinvolgimento di oltre 740 stakeholder \u00e8 stato un grande impegno. I nostri valori derivano in modo chiaro dall\u2019identit\u00e0 stessa di illimity, che \u00e8 quella di affiancare persone, famiglie e imprese per sbloccare e valorizzare il loro potenziale.  Il nostro vantaggio \u00e8 che siamo partiti da zero, senza legacy col passato. Non abbiamo dovuto compiere un processo a ritroso per costruire una nostra identit\u00e0 ESG, ma abbiamo sviluppato il nostro modello a partire da una chiara visione dei nostri valori. Il rapporto verso la sostenibilit\u00e0 \u00e8 qualcosa di nativo per noi. Falautano. Per questo ci definiamo \u201cSustainable native\u201d. Non capita tutti i giorni l\u2019opportunit\u00e0 di poter disegnare un nuovo progetto su una pagina bianca, non avendo eredit\u00e0 dal passato o processi stratificati negli anni. Per illimity la sostenibilit\u00e0 \u00e8 una dimensione integrata sin dall\u2019inizio nella strategia e nelle attivit\u00e0 della banca. Per definire i temi materiali siamo quindi partiti dalla nostra ragion d\u2019essere come banca e dal ruolo profondo che l\u2019azienda ha nella societ\u00e0. Quindi abbiamo avviato un confronto con i vari stakeholders. Il processo \u00e8 stato veramente ampio e ha coinvolto tutta la struttura all\u2019interno a partire dall\u2019amministratore delegato e dal presidente, board, management e tutti i dipendenti. Inoltre abbiamo allargato l\u2019attivit\u00e0 di engagement anche all\u2019esterno, dai nostri clienti del mondo delle imprese a quelli retail, fino ai partner, per definire anche con il loro aiuto le \u00a0tematiche \u201cmateriali\u201d, ovvero caratterizzanti illimity da un punto di vista ESG. Com\u2019\u00e8 strutturato il vostro presidio interno delle tematiche ESG? Falautano. illimity ha una governance della sostenibilit\u00e0 strutturata. Abbiamo da subito attivato un Comitato di sostenibilit\u00e0 a livello di Cda, presieduto da Rosalba Casiraghi che \u00e8 anche Presidente di illimity, a testimonianza dell\u2019importanza che diamo a questi temi. A questo si aggiunge il team che coordino che svolge il ruolo di abilitatore delle tematiche ESG all\u2019interno della banca. Inoltre abbiamo una rete interna di ESG ambassador, che hanno il compito di \u201cfar vivere\u201d e diffondere la cultura ESG all\u2019interno della banca. Che ruolo svolgono gli ESG ambassador? Falautano. Sono manager scelti all\u2019interno delle diverse unit\u00e0 di business ai quali \u00e8 richiesto di concretizzare la sostenibilit\u00e0 nelle diverse attivit\u00e0 dando idee, avviando progetti e suggerendo l\u2019approccio giusto per affrontare ogni singolo tema. Si tratta di un grande cambio culturale: le proposte non calano dall\u2019alto, ma arrivano dai team con il pieno supporto della \u00a0prima linea. E gli ESG ambassador partecipano alla creazione delle regole e policy aziendali. Per esempio nell\u2019ambito delle Risorse umane il nostro buon livello di equit\u00e0 e di diversity deriva anche dalla policy per la selezione del personale che stabilisce che nelle short list dei candidati per una posizione ci debbano essere profili quanto pi\u00f9 diversi e con equa rappresentanza di genere. Casiraghi. Gli obiettivi ESG saranno integrati anche nel nuovo piano strategico che verr\u00e0 presentato nel prossimo mese di giugno e comprender\u00e0 anche i temi di sostenibilit\u00e0. Quali sono le vostre priorit\u00e0 secondo la matrice di materialit\u00e0? Falautano. Siamo una realt\u00e0 completamente digitale, la prima banca completamente in cloud in Italia, e proprio il tema dell\u2019innovazione \u00e8 stato indicato come il pi\u00f9 rilevante.  Poi \u00e8 emersa l\u2019importanza delle persone, elemento non frequente nelle matrici di materialit\u00e0 delle \u00a0banche. Altre priorit\u00e0 indicate sono lo sviluppo delle piccole e medie imprese, che ha molto a che fare con la nostra identit\u00e0, e il tema della solidit\u00e0 dei risultati.  Non manca la lotta al cambiamento climatico e gli impatti ambientali. L\u2019analisi ha colto i temi veramente distintivi del modello di attivit\u00e0 di illimity che noi abbiamo declinato su cinque pilastri: Principi di Governance, Persone, Prosperit\u00e0, Pianeta e societ\u00e0 e Innovazione, che poi misuriamo e rendicontiamo lungo i GRI, gli standard internazionali pi\u00f9 diffusi, e rendiamo \u201cparlanti\u201d con i \u201cSustainable Development Goals\u201d (SDGs) delle Nazioni Unite. illimity mostra una grande attenzione alle persone, ai dipendenti, ribattezzati illimiters, come evidenziato anche dalla certificazione per il secondo anno come \u201cGreat place to work\u201d. Cosa caratterizza il vostro approccio? Casiraghi. Essere riusciti a crescere nella graduatoria della classifica \u201cGreat place to work\u201d anche in un anno particolare come il 2020, in cui le difficolt\u00e0 dovute ai problemi sanitari ci hanno costretti a lavorare a distanza, \u00e8 per me motivo di orgoglio. L\u201985% degli intervistati ha dato un giudizio totalmente positivo e percepisce la banca come qualcosa di pi\u00f9 di un luogo di lavoro. Siamo una comunit\u00e0. Un\u2019organizzazione dove quasi la met\u00e0 dei dipendenti sono donne e che pone nell\u2019attenzione verso la gender diversity uno dei punti di forza. E\u2019 inoltre emerso che le persone sentono l\u2019apprezzamento del loro lavoro, aspetto che per me conta moltissimo, e che nasce dalla capacit\u00e0 della struttura di valorizzare le persone, nonch\u00e9 dall\u2019attenta selezione con cui sono state scelte. Falautano. In un\u2019epoca in cui si va verso un nuovo modo di lavorare, con persone in presenza e altre a distanza, la sfida \u00e8 riuscire a includere tutti, permettendo a ognuno di dare il proprio contributo. Per questo servono regole di ingaggio condivise. Quando \u00e8 scattata l\u2019emergenza Covid-19, siamo passati in modalit\u00e0 \u00a0smart working completo da un giorno all\u2019altro. Ed \u00e8 stato un anno di enorme produttivit\u00e0, di progettualit\u00e0, ricco di nuove iniziative. Anche perch\u00e9 siamo riusciti a tenere vivo lo spirito di socializzazione e di comunit\u00e0. E come siete riusciti? Casiraghi. Cercando di mettere le persone al centro e tenendo viva la comunicazione. In pieno lock down, per esempio, \u00e8 stata lanciata \u201cBuone notizie\u201d, una newsletter creata per informare e coinvolgere i colleghi non solo sulle attivit\u00e0 corporate, ma nella quale venivano condivise anche esperienze di natura personale, permettendo di continuare ad alimentare la comunit\u00e0 degli illimiters. Sono state organizzate anche attivit\u00e0 laterali come corsi collettivi di yoga e pilates. Inoltre tutti i nuovi arrivati si presentano con una loro descrizione non necessariamente limitata al percorso professionale. Avete una grande attenzione per le donne, come mostrano i dati sulla composizione del cda e del personale, ma anche da iniziative come illimitHER. Qual \u00e8 la ricetta per valorizzare i talenti femminili e abolire le disuguaglianze di genere? Falautano. Per noi il tema dell\u2019inclusione \u00e8 fondamentale. Siamo una delle poche banche con una Presidente e un board con equilibrio di genere(il 45% sono Consigliere). Abbiamo sostanzialmente azzerato il gender pay-gap, con oscillazioni fisiologiche. E nell\u2019ottica di valorizzare il bacino di potenziale inattivato in Italia rappresentato dalle donne, abbiamo lanciato l\u2019iniziativa illimitHER, con la quale si cerca di incoraggiare l\u2019ingresso delle ragazze in percorsi di studio stem, attraverso il confronto con role model under 35 che portano la loro esperienza di giovani e brillanti scienziate, matematiche, esperte di blockchain e di intelligenza artificiale. Casiraghi. Per noi la diversit\u00e0 e l\u2019inclusione non sono \u00a0solo di genere. Abbiamo persone di generazioni differenti, dai 20 ai 70 anni, che apportano un ricco range di conoscenze ed esperienze di vita. I dipendenti provengono da oltre 200 aziende e da settori differenti e questo rappresenta un grandissimo valore in termini di competenze, punti di vista, confronto. Dal punto di vista dell\u2019attivit\u00e0 caratteristica della banca, avete introdotto una nuova metodologia per integrare il calcolo del rischio ESG nel rischio di credito. In cosa consiste? Falautano. Il tema delle politiche del credito \u00e8 importantissimo perch\u00e9 possono avere un impatto indiretto molto rilevante. Il nostro team Sme ha integrato l\u2019attivit\u00e0 di valutazione del merito creditizio delle aziende con un rating ESG dallo scorso mese di settembre. Siamo partiti dall\u2019esclusione di alcuni settori, per quanto riguarda l\u2019accesso al credito, per arrivare a una sempre maggiore considerazione di elementi ESG nel calcolo del rischio. E\u2019 una materia in continua evoluzione e che vede i team pienamente coinvolti. Nel 2020 avete gi\u00e0 raggiunto la Carbon Neutrality. Come avete fatto? Falautano. Il nostro percorso \u00e8 stato attuato in tre tappe: misurare, mitigare e compensare. Il primo sforzo \u00e8 stato quindi definire una buona metrica di misurazione, data l\u2019importanza della qualit\u00e0 dei dati. Una volta calcolata la nostra impronta diretta Scope 1 e Scope 2, abbiamo predisposto diverse misure di mitigazione per ridurre le nostre emissioni, per esempio intervenendo sulle \u00a0nostre fonti di approvvigionamento energetico. Con questo passaggio abbiamo praticamente dimezzato la nostra Carbon Footprint, pari a poco meno di 500 tonnellate di Co2. Casiraghi. Ci siamo molto confrontati per individuare progetti dall\u2019elevata \u201caccountability\u201d per arrivare alla Carbon Neutrality. Abbiamo scelto di acquistare crediti di carbonio certificati \u201cGold Standards\u201d collegati ad un progetto dal forte impatto anche sociale: \u201cClean Cookstoves Mozambique\u201d a Maputo, Mozambico, che prevede la sostituzione di stufe ad alto consumo di carbone con sistemi meno inquinanti e ha anche un riflesso positivo sulla popolazione locale. Oltre a questo abbiamo pensato anche a una nuova iniziativa dedicata a Milano. In cosa consiste? Falautano. Abbiamo deciso di adottare un bosco circolare di pioppi lombardi all\u2019interno della Biblioteca degli alberi (Bam) in zona Porta Nuova. Si tratta di piante che assorbono molta Co2 e vuole essere un segnale concreto per il verde urbano e per contribuire alla rigenerazione di Milano. Il prossimo passo sar\u00e0 Net Zero? Casiraghi. Raggiungere l\u2019obiettivo della Carbon Neutrality per noi non \u00e8 stato difficile grazie al nostro modello di banca su cloud e perch\u00e9 siamo partiti con idee chiare anche per quanto riguarda il climate change. Ma si tratta solo di un primo passo del percorso, che sar\u00e0 regolato anche dalla nuova normativa europea come quella sui GAR (Green asset ratio) che \u00e8 ancora in via di implementazione. Falautano. Quello del Net Zero \u00e8 un target verso cui tutte le banche si stanno cimentando, ma non sar\u00e0 semplice perch\u00e9 riguarda anche soggetti terzi. Bisogna, infatti, esaminare i portafogli e capire il tipo di emissioni delle aziende finanziate e non \u00e8 banale soprattutto quando di tratta di societ\u00e0 molto piccole. Come banca un altro contributo alla decarbonizzazione viene dalla divisione DCIS (Distressed Credit Investment and Servicing), \u00a0dove c\u2019\u00e8 un desk dedicato alle energie rinnovabili e al fotovoltaico che aiuta a rimettere in carreggiata molte delle societ\u00e0 che hanno iniziato il lavoro per costruire impianti di rinnovabili ma si sono trovate in difficolt\u00e0. Quando saranno di nuovo a regime e in grado di produrre energia pulita, stimiamo che le emissioni evitate potrebbero avvicinarsi a 10 volte rispetto a quelle che noi emettiamo come impronta diretta."}