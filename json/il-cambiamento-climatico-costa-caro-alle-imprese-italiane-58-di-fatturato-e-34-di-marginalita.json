{"date": "20210428", "category": "Osservatorio Climate Finance PoliMili", "title": "Il cambiamento climatico costa caro alle imprese italiane: -5,8% di fatturato in 10 anni", "text": "Il cambiamento climatico costa al sistema economico, e non poco: esaminando dieci anni (2009-2018), un grado in pi\u00f9 di temperatura ha determinato una riduzione media di fatturato e redditivit\u00e0 per le imprese italiane pari rispettivamente a -5,8% e -3,4%. Se poi si considerano le variazioni effettive del clima nelle varie aree geografiche, nel solo 2018 \u2013 anno particolarmente caldo \u2013 il nostro tessuto imprenditoriale ha registrato mancati ricavi per 133 miliardi di euro, con le maggiori perdite percentuali al Nord Est e al Centro. \u00c8 quanto emerge dal primo anno di attivit\u00e0 dell\u2019Osservatorio Climate Finance della School of Management del Politecnico di Milano. che sottolinea come il surriscaldamento globale, causa sempre pi\u00f9 frequente di eventi meteorologici estremi, sia ormai a pieno titolo un tema economico. \u201cAbbiamo sviluppato un database che incrocia le informazioni economico/finanziarie su 1.154.000 imprese in Italia tra il 2009 e il 2018 (22 milioni in Europa) con i dati metereologici di temperatura, piovosit\u00e0, irraggiamento solare dal 1950 \u2013 spiega Vicenzo Buttic\u00e8, vicedirettore dell\u2019Osservatorio \u2013 per trovare evidenze empiriche solide sul rapporto che lega clima e sistema economico\u201d. Ne sono derivate metriche affidabili per supportare gli enti regolatori, le istituzioni finanziarie e le realt\u00e0 produttive nell\u2019analisi economico/finanziaria del cambiamento climatico.\u201d L\u2019Osservatorio ha infatti calcolato i danni reali, non ipotetici, dovuti all\u2019aumento della temperatura di 1 grado centigrado in Italia: le piccole imprese sono quelle che pi\u00f9 hanno perso in redditivit\u00e0 (-4%, a fronte del -5,3% di fatturato), mentre le grandi realt\u00e0, potendo meglio agire sui costi e sui processi, nonostante una diminuzione di ricavi e di domanda pari quasi al triplo (-14,6%), hanno contenuto la perdita di marginalit\u00e0 a \u2013 3,6%. Tra i settori, le costruzioni (fatturato a -16,2%, Ebitda a -6,8%), la finanza (-11,8% e -5,9%), che ha sub\u00ecto un impatto sia diretto che indiretto attraverso i danni alle imprese clienti, e le estrazioni (-10,4% e -7,6%) hanno patito i maggiori contraccolpi dall\u2019aumento della temperatura. L\u2019information technology, il real estate e la ricerca e innovazione hanno visto lo stesso calo di fatturato (-6,4%) a fronte per\u00f2 di una diminuzione della marginalit\u00e0 ben differente (rispettivamente -6,8%, -4,6% e -3%). Il manifatturiero (-5,2% di fatturato e -2,4% di Ebitda) e il retail (-4,5% e -3,1%) sono i settori che si sono meglio difesi, preceduti solo da agricoltura, turismo e trasporti che, scarsamente impattati, hanno contenuto entrambi gli indicatori entro il -3%. In termini geografici invece, sempre a fronte di un grado in pi\u00f9 di temperatura, la ricaduta \u00e8 stata peggiore nel Centro Italia (-10,6% di fatturato e -8,5% di Ebitda) e nel Nord Est (-10% e -4,2%), dove per\u00f2 le aziende sono riuscite a conservare una maggiore marginalit\u00e0. Il Nord Ovest ha visto una brusca perdita di redditivit\u00e0 (-6,8%) ma non altrettanto di fatturato (-4,5%), mentre il Sud e le Isole hanno risentito poco dei cambiamenti climatici (rispettivamente -1% e -2,3% di Ebitda; -4,3% e -3,1% di fatturato). Per avere un\u2019analisi pi\u00f9 puntuale, regione per regione, si \u00e8 analizzato in dettaglio il 2018, anno pi\u00f9 caldo della media nel decennio considerato a cui \u00e8 corrisposto, in Italia, un calo di fatturato di 133 miliardi di euro. In percentuale, le maggiori ripercussioni si sono avute appunto nel Nord Est (Veneto -7,1%, Trentino Alto Adige -6,7%, Friuli Venezia Giulia -6,4%) e nel Centro (Toscana -6,5%, Lazio -6,3%, Emilia Romagna -5,2%, Umbria -3,2%; Marche e Abruzzo non hanno dato stime apprezzabili), mentre il Nord Ovest ha contenuto le perdite (Lombardia e Liguria -3%, Piemonte -2,5%; in controtendenza la Valle d\u2019Aosta, -4,1%). Decisamente pi\u00f9 limitati i danni al Sud: Calabria e Sardegna si sono attestate a -2%, soglia al di sotto della quale si collocano tutte le altre regioni, dalla Basilicata (-1,9%) al Molise (-1,4%), alla Campania (-1,2%), alla Puglia (-1,1%), fino allo 0,07% della Sicilia. Esaminando invece il calo di fatturato in cifre assolute, le perdite decisamente pi\u00f9 consistenti si sono registrate nel Lazio (quasi 27 miliardi di euro in meno), Lombardia (-25,7), Veneto (-24,7), Emilia Romagna (- 17,3) e Toscana (-13,5). Seguono con danni sempre per miliardi, ma non pi\u00f9 a due cifre, Piemonte (-6,1), Trentino Alto Adige (-5), Friuli Venezia Giulia (-4,2), Liguria (2,5), Campania (-1,9), Puglia e Umbria (-1,2). Sotto il miliardo, Sardegna (840 milioni), Sicilia (716), Calabria (circa 600), Basilicata (280), Valle d\u2019Aosta (250), Molise (156), per finire con i 718.000 euro dell\u2019Abruzzo e i 531.000 delle Marche. \u201cLa gestione delle conseguenze del cambiamento climatico e le strategie di mitigazione rappresentano la maggiore sfida che le economie mondiali dovranno affrontare nel corso nei prossimi anni \u2013 commenta Roberto Bianchini, direttore dell\u2019Osservatorio Climate Finance -. Ad esempio, l\u2019analisi mostra come un\u2019alluvione possa costare alle aziende del territorio colpito fino al 4% di fatturato e una perdita di valore degli attivi di bilancio di circa lo 0.9%, che sale all\u20191,9% nel caso di un incendio di vaste proporzioni. Anche l\u2019emergenza mondiale legata alla pandemia ha contribuito ad aumentare la percezione del rischio, perch\u00e9 ha mostrato come gli attori economici subiscano conseguenze non solo in modo diretto, ma anche indiretto, attraverso i canali della domanda, dell\u2019offerta o della propria catena di approvvigionamento\u201d. Dal punto di vista regolatorio e normativo, nel corso degli ultimi mesi sia la Commissione Europea che le agenzie di regolazione hanno redatto un numero elevato di documenti per migliorare la comprensione delle interrelazioni fra rischi climatici e attivit\u00e0 economiche. Primo tassello, il cui atto delegato \u00e8 stato pubblicato il 21 aprile scorso, \u00e8 la cosiddetta \u201cTassonomia verde\u201d, cio\u00e8 il documento che identifica, all\u2019interno dei diversi settori, gli interventi in grado di promuovere l\u2019adattamento e la mitigazione dei cambiamenti climatici evitando nel contempo impatti negativi sull\u2019ambiente, come ad esempio l\u2019eccessivo consumo di acqua. Sempre il 21 aprile, la Commissione Europea ha presentato la proposta di Corporate Sustainability Reporting Directive che estende gli ambiti di applicazione della Non Financial Reporting Directive (NFRD) sia in termini di imprese coinvolte che di requisiti di reporting. L\u2019importanza della quantificazione dei rischi, specialmente nel settore finanziario, \u00e8 dimostrata dall\u2019intensa attivit\u00e0 svolta dagli enti regolatori europei: tra la fine del 2020 e i primi mesi del 2021 le autorit\u00e0 di controllo del mercato (ESMA), del settore bancario (EBA) e del settore assicurativo (EIOPA) hanno pubblicato una serie di documenti volti a identificare gli strumenti e le metriche per quantificare l\u2019esposizione climatica delle attivit\u00e0 in portafoglio.  Estremamente rilevante per la gestione del rischio climatico \u00e8 poi l\u2019azione della BCE, che a marzo ha reso noti i primi risultati di un\u2019analisi condotta su circa 4 milioni di imprese e 2.000 banche per identificare l\u2019esposizione del sistema finanziario fino ai prossimi 30 anni. I dati mostrano come i costi per adottare ora strategie di adattamento e mitigazione siano di gran lunga inferiori a quelli che si rischia di dover pagare in futuro: secondo la BCE, la probabilit\u00e0 di default delle banche sar\u00e0 tanto pi\u00f9 elevata quanto minori saranno le azioni intraprese dal sistema economico per modificare la traiettoria di incremento della temperatura."}