{"date": "20201127", "category": "European Hydrogen Forum", "title": "L\u2019ad di Enel, Starace: se vogliamo una societ\u00e0 a zero emissioni, ci serve l\u2019idrogeno", "text": "Francesco Starace, AD di Enel, \u00e8 intervenuto oggi allo\u00a0European Hydrogen Forum, l\u2019evento che ha riunito i rappresentanti dell\u2019industria, della politica, dei Governi e della ricerca con l\u2019obiettivo di stimolare il potenziale dell\u2019idrogeno verde\u00a0e discutere degli ultimi sviluppi nel settore. Starace ha detto: \u201cStiamo\u00a0sviluppando progetti per l\u2019idrogeno verde in Spagna, Cile e Stati Uniti, e abbiamo piani\u00a0insieme\u00a0ad\u00a0Eni\u00a0per le loro raffinerie e con\u00a0Snam\u00a0ed altri operatori per altre applicazioni in Italia\u201d.\u00a0 Parlando del contributo delle istituzioni europee, lui ha commentato: \u201cSiamo molto contenti del\u00a0percorso intrapreso dalla Commissione UE verso la decarbonizzazione della societ\u00e0 europea. Questa trasformazione \u00e8, per noi, a portata di mano e richiede un\u2019accelerazione degli investimenti nelle energie rinnovabili. Inoltre, ci sono settori come il cemento, i fertilizzanti e le industrie chimiche, cos\u00ec come il trasporto via mare o aria, che non possono essere completamente elettrificati e necessitano di idrogeno verde se vogliamo realizzare una societ\u00e0 a zero emissioni. Per questi settori, l\u2019idrogeno verde pu\u00f2 davvero essere la risposta alla decarbonizzazione.\u00a0 Starace ha fatto una diagnosi dello stato attuale dello sviluppo tecnologico e delle sue prospettive e ha affermato: \u201cLo\u00a0sviluppo tecnologico, tuttavia, \u00e8 solo nella fase iniziale e dobbiamo accelerarne il passo, oltre che studiarne l\u2019evoluzione con attenzione, per evitare errori nell\u2019allocazione del capitale e scommesse in soluzioni che devono essere testate prima di mettere in atto grandi investimenti\u201d. Nel segmento dell\u2019idrogeno, il Gruppo Enel prevede di\u00a0accrescere la propria capacit\u00e0 di idrogeno verde a oltre 2 GW nel 2030. Enel prevede di integrare gli elettrolizzatori negli impianti rinnovabili che producono elettricit\u00e0 per la vendita diretta e per servizi di dispacciamento al fine di\u00a0supportare l\u2019ulteriore penetrazione delle energie rinnovabili in rete, vendendo idrogeno verde anche a clienti industriali.\u00a0Lo European Hydrogen Forum, che \u00e8 uno dei momenti salienti della\u00a0European Hydrogen Week, \u00e8 stato organizzato dalla Direzione generale Mercato interno, industria, imprenditorialit\u00e0 e PMI della Commissione europea (DG GROW) e dal\u00a0Fuel Cells and Hydrogen Joint Undertaking,FCH JU, in collaborazione con Hydrogen Europe e Hydrogen Europe Research."}