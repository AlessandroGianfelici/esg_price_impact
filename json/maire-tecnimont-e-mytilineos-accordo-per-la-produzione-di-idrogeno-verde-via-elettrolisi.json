{"date": "20210520", "category": "Idrogeno verde", "title": "Maire Tecnimont e Mytilineos, accordo per la produzione di idrogeno verde via elettrolisi", "text": "Maire Tecnimont, tramite la sua controllata NextChem, e Mytilineos, hanno firmato un accordo per lo sviluppo di un impianto di produzione di idrogeno verde via elettrolisi in Italia. NextChem \u00e8 la controllata di Maire Tecnimont attiva nel campo della chimica verde e delle tecnologie per la transizione energetica. Mytilineos, attraverso la sua la Business Unit Renewable and Storage Development (RDS BU), \u00e8 leader di mercato nello sviluppo, nella costruzione e nella gestione dell\u2019operativit\u00e0 di progetti di energia solare e ibrida su scala industriale, con una comprovata esperienza di oltre 1 GW di progetti solari di media e larga scala in tutto il mondo e grandi impianti di accumulo di batterie.  Secondo l\u2019accordo, l\u2019RSD BU utilizzer\u00e0 il know-how e le competenze ingegneristiche di NextChem e Maire Tecnimont nelle tecnologie dell\u2019idrogeno per crescere in questo settore. Il progetto, che convertir\u00e0 l\u2019energia rinnovabile da uno degli impianti solari di Mytilineos in idrogeno verde, mira a fornire agli acquirenti locali un\u2019alternativa di vettore energetico carbon neutral che potrebbe consentire una reale decarbonizzazione anche dei settori industriali difficili da riconvertire. Pierroberto Folgiero, Amministratore Delegato del Gruppo Maire Tecnimont e NextChem, ha commentato: \u201cNextChem \u00e8 front runner nello sviluppo di una nuova economia verde a idrogeno: abbiamo nel nostro portafoglio ben quattro soluzioni tecnologiche per la produzione di idrogeno con diversi gradi di intensit\u00e0 carbonica, tra le quali l\u2019idrogeno verde, \u00e8 una delle pi\u00f9 ambiziose dal punto di vista economico e ambientale e sulla quale noi stiamo gi\u00e0 lavorando, sia in Italia che all\u2019estero. Questa collaborazione con Mytilineos \u00e8 estremamente interessante e ci offre l\u2019opportunit\u00e0 di dimostrare i benefici di un approccio volto alla creazione di piattaforme integrate di soluzioni impiantistiche per la transizione energetica\u201d."}