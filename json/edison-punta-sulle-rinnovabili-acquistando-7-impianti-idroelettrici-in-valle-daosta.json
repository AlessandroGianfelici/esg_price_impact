{"date": "20210415", "category": "Acquisizioni", "title": "Edison punta sulle rinnovabili acquistando 7 impianti idroelettrici in Valle d\u2019Aosta", "text": "Edison, terzo operatore italiano per capacit\u00e0 elettrica installata, acquista il 100% della societ\u00e0 Hydro Dynamics cui fanno capo 7 impianti mini-idro in Valle d\u2019Aosta. In questo modo Edison rafforza la sua presenza nella Regione e l\u2019impegno in un settore, quello degli impianti idroelettrici di piccola taglia, che \u00e8 chiave nella strategia di sviluppo della societ\u00e0 di produzione da energie rinnovabili e low carbon. Le centrali oggetto dell\u2019operazione si trovano tra la Val d\u2019Ayas e Saint Vincent lungo gli affluenti della Dora Baltea, per una capacit\u00e0 installata complessiva di 4,1 MW e una produzione annua di circa 12,2 GWh, pari al consumo medio annuo di oltre 4.400 famiglie. \u201cL\u2019acquisizione degli impianti di Hydro Dynamics \u00e8 un\u2019operazione che contribuisce al consolidamento di Edison in una Regione, quella della Valle d\u2019Aosta, che ha un grande potenziale per lo sviluppo del settore idroelettrico e in cui uno storico operatore come noi, che ha costruito le prime centrali idroelettriche del Paese sul finire dell\u2019800, pu\u00f2 portare grandi competenze in un\u2019ottica di gestione delle risorse rinnovabili e di condivisione dei benefici con le comunit\u00e0 locali\u201c, commenta Marco Stangalino, Executive Vice Presidente Power Asset Edison. Edison \u00e8 gi\u00e0 attiva nel settore idroelettrico della Valle d\u2019Aosta grazie a quattro centrali di piccola taglia acquisite dalla societ\u00e0 Eaux Valdotaines e con l\u2019operazione annunciata oggi, il parco idroelettrico di Edison sale a 104 impianti idroelettrici, di cui 61 mini-idro, per una potenza rinnovabile complessiva, compreso l\u2019installato eolico e fotovoltaico, superiore ai 2.000 MW."}