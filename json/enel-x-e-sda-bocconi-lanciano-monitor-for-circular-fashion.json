{"date": "20210325", "category": "Circular fashion", "title": "Enel X e SDA Bocconi lanciano Monitor for Circular Fashion", "text": "Enel X, la business line di Enel, e SDA Bocconi School of Management annunciano il lancio del Monitor for Circular Fashion. Parte di SDA Bocconi Sustainability Lab, questo progetto ambizioso, primo nel suo genere, fornir\u00e0 una chiara visione dello stato di maturit\u00e0 dell\u2019economia circolare nel settore moda italiano. Il Monitor for Circular Fashion desidera coinvolgere nel progetto uno spaccato rappresentativo del settore moda italiano lungo l\u2019intera filiera, in collaborazione con la societ\u00e0 di consulenza per la sostenibilit\u00e0 Eco-Age. Candiani Denim, Dedagroup Stealth, Intesa, IBM Group, Manteco, RadiciGroup, Save The Duck, Vibram, Vitale Barberis Canonico, Vivienne Westwood, YKK, sono alcuni dei protagonisti del settore che hanno gi\u00e0 aderito e contribuito attivamente all\u2019osservatorio. Questa community di aziende scelte perch\u00e9 front-runners della sostenibilit\u00e0 e circolarit\u00e0 nella filiera italiana del settore moda, ha gi\u00e0 avviato un percorso virtuoso per confrontarsi sulle opportunit\u00e0 e le sfide della circolarit\u00e0. In particolare le attivit\u00e0 si sono focalizzate sulla condivisione di buone pratiche per individuare o sviluppare nuove soluzioni concrete e misurabili di circolarit\u00e0. Uno dei temi di maggior attenzione \u00e8 quello del ruolo fondamentale della trasparenza e tracciabilit\u00e0 di filiera come strumento per dare sostanza ai claim di sostenibilit\u00e0 e di circolarit\u00e0 verso tutti gli stakeholders, compresi i consumatori.  A settembre 2021 verr\u00e0 pubblicato un Report che mostrer\u00e0 le macro-tendenze del settore; misurer\u00e0 la capacit\u00e0 delle aziende moda di applicare i principi dell\u2019Economia Circolare lungo tutta la filiera; evidenzier\u00e0 le best practices e i gap, e infine proporr\u00e0 un piano ambizioso su come integrare la circolarit\u00e0 in uno dei maggiori settori italiani per l\u2019esportazione.  Il Report si baser\u00e0 su una metodologia innovativa di valutazione della circolarit\u00e0, sviluppata da Enel X con il know-how del team di ricerca del Sustainability Lab di SDA Bocconi School of Management per l\u2019identificazione di indicatori di circolarit\u00e0 nel settore moda. Il Monitor for Circular Fashion aderir\u00e0 alle call to action per la circolarit\u00e0 a livello globale, in particolare supportando iniziative chiave come il progetto UNECE \u201cEnhancing Transparency and Traceability of Sustainable Value Chains in Garment and Footwear sector\u201d ed il piano di azione dell\u2019Unione Europea per la circolarit\u00e0 \u201cCircular Economy Action Plan\u201d. \u201cCon il Monitor for Circular Fashion vogliamo supportare le aziende nella misurazione delle performance di circolarit\u00e0, individuando i principali KPI per ogni modello di business della moda circolare\u201d, afferma Francesca Romana Rinaldi, Coordinatrice del Monitor for Circular Fashion presso SDA Bocconi School of Management Sustainability Lab. \u201cL\u2019Economia Circolare \u00e8 al centro della strategia di Enel X\u201d \u2013 ha aggiunto Nicola Tagliafierro, Responsabile della sostenibilit\u00e0 globale di Enel X \u2013 \u201cGrazie alle opportunit\u00e0 di business sostenibili che \u00e8 in grado di generare, e che hanno permesso al Gruppo Enel di posizionarsi come leader di pubblici servizi nell\u2019indice di sostenibilit\u00e0 Dow Jones\u201d.  \u201cSono molto entusiasta del fatto che Eco-Age stia giocando un ruolo strategico in questo progetto rivoluzionario e nel coinvolgere nuovi stakeholders in questa alleanza tra SDA Bocconi ed Enel X, per collocare l\u2019Italia al centro del dibattito globale sulla moda sostenibile\u201d, ha concluso Livia Firth, cofondatrice e direttrice creativa di Eco-Age."}