{"date": "20210511", "category": "Casse di previdenza", "title": "Enpab approva i risultati del 2020, confermata la buona performance dell\u2019assistenza attiva", "text": "L\u2019Enpab, l\u2019Ente di previdenza dei biologi, ha chiuso il bilancio 2020 con un utile pari a circa 8 milioni di euro e un patrimonio di circa 117,4 milioni. Il Fondo si incrementa degli utili di esercizio della gestione ordinaria, che consegue un risparmio pari a 1,6 milioni, e dopo l\u2019accantonamento dell\u2019utile d\u2019esercizio 2020 ammonter\u00e0 a circa 58 milioni. Il tasso di rendimento ante imposte e al netto degli oneri finanziari \u00e8 stato pari al 3,65. Nell\u2019anno 2020 l\u2019incremento netto del numero degli iscritti \u00e8 stato del 2,87%. Le iscritte biologhe rappresentano il 74 % della categoria. Superare e colmare il gender gap, diffondere la professione e sostenere i professionisti e i loro redditi sono le sfide del futuro, specie in un momento come questo offuscato dall\u2019imprevedibile crisi dovuta alla pandemia.\u00a0 Nonostante la costante crisi che attanaglia il mondo del lavoro, in tutte le sue sfaccettature, i dati in possesso di Enpab confortano per la costante crescita reddituale. I dati sono ancora pi\u00f9 robusti se ci si sofferma sulla lettura sistematica degli ultimi anni, potendo cogliere i frutti sperati del nuovo approccio dell\u2019assistenza attiva, di un welfare non pi\u00f9 assistenziale ma di sostegno alla crescita individuale e collettiva.\u00a0"}