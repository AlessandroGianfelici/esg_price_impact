{"date": "20201028", "category": "Indici", "title": "MSCI lancia una nuova serie di indici legati agli obiettivi dell\u2019Accordo di Parigi", "text": "MSCI ha lanciato una nuova serie di indici, la \u201cMSCI Climate Paris Aligned Index Suite\u201d, per gli investitori che vogliono allineare le proprie strategie agli accordi sul clima del 2015. Si tratta di otto nuovi indici costruiti sulle serie esistenti di indici sul clima di MSCI e che aiutano gli investitori a cercare di affrontare la questione dei cambiamenti climatici in modo olistico, riducendo i rischi di transizione e fisici, identificando opportunit\u00e0 \u201cgreen\u201d e allineando le proprie strategie di investimento agli obiettivi di riscaldamento delle temperature di 1,5 gradi, come indicato dagli Accordi di Parigi. I nuovi strumenti si avvalgono della competenza e delle opinioni del Climate Risk Center di MSCI e utilizzano gli strumenti quali il Climate Value at Risk e i dati sulle emissioni \u201cScope 3\u201d e dei fatturati che invece possono essere considerati \u201cgreen\u201d. Gli indici, spiega una nota di MSCI, non solo incorporano le raccomandazioni della Task Force on Climate-related Financial Disclosures (TCFD), ma sono concepiti per superare gli standard minimi stabiliti dall\u2019Accordo di Parigi. \u201cAbbiamo registrato un incredibile interesse verso gli indici legati a fattori ESG e del Clima negli ultimi 18 mesi e continuiamo a vedere una rapida adozione\u201d, ha commentato Diana Tidd, Responsabile degli Indici di MSCI, \u201csulla spinta di una maggiore consapevolezza degli investitori finali e pressione da parte degli stakeholder, gli investitori istituzionali vogliono sempre pi\u00f9 investire con criteri che permettano di influenzare il cambiamento climatico in modo pi\u00f9 sistemico, al di l\u00e0 del livello della singola azienda o portafoglio. Abbiamo studiato gli \u201cMSCI Climate Paris Aligned Index\u201d proprio per fornire uno strumento agli investitori che si pongono tale obiettivo\u201d. L\u2019insieme dei diversi indici offre agli investitori la possibilit\u00e0 di personalizzare la propria strategia selezionando i propri parametri di riferimento e combinandoli tra loro."}