{"date": "20210415", "category": "Formazione", "title": "Snam, Marco Alver\u00e0 nominato presidente di Elis", "text": "Marco Alver\u00e0, ad di Snam, \u00e8 stato nominato presidente del consorzio ELIS per il prossimo semestre. La nomina di Alver\u00e0 \u00e8 stata annunciata in occasione dell\u2019incontro semestrale dei CEO delle oltre 100 aziende facenti parte del consorzio, organizzato in collaborazione con LUISS Business School.  Il consorzio riunisce le imprese che supportano le iniziative di formazione promosse da ELIS, realt\u00e0 educativa no profit rivolta ai giovani e alle imprese. Durante l\u2019evento Alver\u00e0 ha approfondito gli obiettivi progettuali per i prossimi sei mesi, che verteranno su temi quali la formazione e il rapporto scuola-lavoro, con particolare attenzione a promuovere la partecipazione di giovani ragazze ai percorsi scolastici e universitari dei settori tecnico-scientifici, ambiti sempre pi\u00f9 in grado di offrire opportunit\u00e0 di lavoro per le nuove generazioni. Tale impegno \u00e8 in linea con le iniziative promosse da Snam in ambito STEM (scienze, tecnologia, ingegneria e matematica) in collaborazione sia con le universit\u00e0 sia con altre realt\u00e0 dedicate, come Valore D."}