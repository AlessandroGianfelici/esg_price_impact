{"date": "20210215", "category": "EU taxanomy", "title": "La Federazione bancaria UE pubblica le linee guida sull\u2019applicazione della UE Taxonomy ai prodotti creditizi", "text": "La\u00a0Federazione Bancaria Europea (EBF) in collaborazione con UNEP FI, partnership tra United Nations Environment Programme e il mondo della finanza globale, e che ha visto coinvolta anche l\u2019Associazione Bancaria Italiana (ABI) ha pubblicato i risultati del suo lavoro sulla valutazione di fattibilit\u00e0 dell\u2019ampliamento volontario ai prodotti bancari creditizi dell\u2019applicabilit\u00e0 della Tassonomia Ue. I risultati del lavoro sinora condotto sono illustrati in un rapporto recentemente diffuso \u201cTesting the application of the EU Taxonomy to core banking products\u201d e in cui sono analizzate le principali implicazioni di un\u2019applicazione volontaria della tassonomia ai prodotti bancari creditizi.\u00a0 Il documento \u00e8 il frutto dell\u2019attivit\u00e0 di un gruppo di lavoro cui hanno preso parte 26 banche europee, tra cui l\u2019italiana UniCredit, e otto associazioni bancarie nazionali, inclusa l\u2019Associazione Bancaria Italiana. Hanno inoltre partecipato, in qualit\u00e0 di osservatori, rappresentanti dell\u2019Eba, della Commissione Europea, della Bei, del Fei (Fondo Europeo per gli investimenti), dell\u2019Efrag (European Financial Reporting Advisory Group) e dell\u2019iniziativa \u201cPrinciples for Responsible Investment\u201d.\u00a0 Tra gennaio e agosto 2020 il gruppo di lavoro ha testato, con riferimento ai prodotti creditizi, l\u2019applicazione volontaria della tassonomia Ue a oltre 40 tipologie di transazioni o rapporti in essere con la clientela, abbracciando una vasta categoria di macro-settori e attivit\u00e0 economiche e un insieme rappresentativo di clientela, aree geografiche e prodotti e servizi bancari (ad esempio prestiti al dettaglio per l\u2019efficientamento energetico di abitazioni e per veicoli elettrici; prestiti corporate per l\u2019efficientamento energetico di edifici commerciali; prestiti a imprese, incluse le Pmi, finalizzati ad attivit\u00e0/progetti sostenibili dal punto di vista ambientale).\u00a0 La sperimentazione ha dunque teso a valutare in che misura e secondo quali modalit\u00e0 la tassonomia Ue delle attivit\u00e0 economiche sostenibili, che gi\u00e0 si applica necessariamente ad alcuni prodotti e servizi finanziari, possa eventualmente venir applicata volontariamente alla valutazione di sostenibilit\u00e0 di portafogli/prodotti bancari non previsti dal Regolamento e per i quali la tassonomia potrebbe diventare comunque uno standard di riferimento (ad esempio ai fini della Dichiarazione Non Finanziaria/Rendicontazione di Sostenibilit\u00e0 ovvero in relazione ad eventuali richieste di secondo pilastro in ambito Vigilanza prudenziale) . Il rapporto delinea iter e princ\u00ecpi concreti per l\u2019applicazione pratica della tassonomia europea per l\u2019identificazione delle attivit\u00e0 economiche ambientalmente sostenibili nell\u2019ambito delle attivit\u00e0 bancarie analizzate e rivolge, in particolare, otto raccomandazioni a legislatori e regolatori, enti di certificazione e alle stesse banche. Tre di esse rivestono particolare rilevanza le prime due, indirizzate a legislatori e regolatori, invitano a valutare attentamente le specificit\u00e0 dei prodotti e servizi bancari analizzati per cui la piena applicazione della tassonomia Ue pu\u00f2 essere limitata e ad agevolare la raccolta e la gestione dei dati attraverso lo sviluppo di strumenti per facilitare l\u2019applicazione della tassonomia Ue. L\u2019ottava raccomandazione \u00e8 volta a suggerire l\u2019elaborazione di linee guida condivise di settore per l\u2019implementazione e l\u2019applicazione della tassonomia ai prodotti bancari principali. Al di l\u00e0 delle analisi di fattibilit\u00e0 sull\u2019applicazione anche ai prodotti creditizi, che formalmente non sono citati nel Regolamento comunitario, dall\u2019utilizzo della tassonomia \u2018verde\u2019 da parte delle banche \u2013 gi\u00e0 adottata per alcuni prodotti finanziari \u2013 possono derivare una serie di positive ricadute. Una tendenziale convergenza delle tassonomie delle rispettive banche, cos\u00ec da favorire una migliore comparabilit\u00e0 dei prodotti bancari per gli investitori e un ampliamento della gamma di prodotti \u2018green\u2019 a disposizione degli investitori, accompagnata da una migliore capacit\u00e0 delle banche di soddisfare le preferenze della propria clientela verso prodotti sostenibili.\u00a0 Inoltre viene garantita una migliore capacit\u00e0 di mappare le esposizioni, anche in vista di eventuali incentivi mirati. Non ultime, si possono verificare delle positive ricadute reputazionali grazie a una pi\u00f9 trasparente e univoca comunicazione sulle iniziative positive sotto il profilo dell\u2019impatto ambientale. Al contempo, fra i temi di attenzione vi \u00e8 la necessit\u00e0 che le imprese, anche le Pmi, si organizzino per fornire indicazioni sul proprio profilo di sostenibilit\u00e0 e di allineamento con la tassonomia Ue per la finanza sostenibile, che dovrebbe sempre pi\u00f9 rappresentare il perno anche delle politiche Comunitarie e nazionali a sostegno della transizione verso una economia pi\u00f9 sostenibile."}