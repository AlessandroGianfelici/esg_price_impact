{"date": "20201224", "category": "Risorse per 500 milioni", "title": "Unicredit e Bei lanciano una linea di credito a supporto delle MidCap", "text": "UniCredit e Banca Europea per gli Investimenti, BEI, mettono a disposizione nuove risorse per garantire la tenuta dell\u2019economia colpita dagli effetti della pandemia e stimolare la ripresa. L\u2019accordo appena siglato prevede infatti che BEI fornisca a UniCredit e UniCredit Leasing risorse addizionali per 250 milioni di euro dedicati alle imprese MidCap, tra 250 e 3.000 dipendenti. La banca si \u00e8 impegnata a raddoppiare tale importo con fondi propri, per un totale quindi di 500 milioni di prestiti. La nuova linea di credito, finalizzata a fronteggiare l\u2019emergenza in corso, prevede sia il finanziamento di nuovi progetti d\u2019investimento, sia la copertura del fabbisogno di capitale circolante, in considerazione della fase eccezionale che il tessuto economico italiano sta vivendo. Gli interventi sono destinati ad aziende localizzate su tutto il territorio italiano e attive in tutti i settori produttivi: agricoltura, artigianato, industria, commercio, turismo e servizi. Sar\u00e0 possibile finanziare il capitale circolante necessario per l\u2019attivit\u00e0 operativa e gli investimenti in beni materiali e immateriali, rimangono escluse dall\u2019accordo le sole operazioni puramente finanziarie e/o immobiliari. I finanziamenti potranno avere durata fino a 12 anni con un valore massimo di fondi BEI di 12,5milioni in caso di progetti di investimento o circolante con valore inferiore a 25 milioni di euro e fino al 50% per progetti di investimento il cui valore sia compreso tra 25 e 50 milioni. BEI e UniCredit hanno concordato per questa linea di credito criteri di ammissibilit\u00e0 straordinari a favore delle imprese. In particolare, \u00e8 possibile Il finanziamento del capitale circolante, comprese le retribuzioni, gli oneri fiscali, i contributi previdenziali, le spese amministrative e altri costi operativi nonch\u00e9 le linee di credito multifunzionali, anche se si tratta di proroga o rinnovo di prestiti di capitale circolante. La linea di credito si integra con le misure agevolative del Decreto Liquidit\u00e0, prevedendo la possibilit\u00e0 di abbinare ai fondi BEI, laddove vi siano i requisiti, anche la garanzia diretta del Fondo di Garanzia per le PMI o di SACE, a societ\u00e0 assicurativo-finanziaria a partecipazione pubblica specializzata nel sostegno a export e internazionalizzazione. In un anno caratterizzato dalla pesante crisi che ha interessato le economie mondiali a causa della pandemia Covid, BEI ha reso disponibili risorse che hanno consentito e consentiranno a UniCredit, grazie anche ai fondi propri dalla banca, di erogare circa 1,2 miliardi di euro di finanziamenti a favore delle imprese italiane da inizio 2020. Sul totale, quasi 800 milioni sono risorse destinate essenzialmente al sostegno della liquidit\u00e0 delle Pmi e MidCap italiane per far fronte all\u2019emergenza. La collaborazione tra le due istituzioni \u00e8 continuata nel corso del 2020 anche con alcuni focus: l\u2019innovazione, il sostegno delle imprese che si digitalizzano e l\u2019imprenditoria femminile. Un\u2019attenzione particolare al territorio \u00e8 dimostrata dallo specifico accordo con BEI per sostenere le imprese della Regione Lazio, la quale interverr\u00e0 anche con un contributo autonomo. Cos\u00ec come dall\u2019accordo in essere con BEI e il Fondo Europeo per gli Investimenti, FEI, \u201cSME INITIATIVE\u201d, strumento agevolato volto a favore delle imprese situate nelle Regioni del Mezzogiorno di Italia, tra cui Sicilia, Calabria, Campania, Puglia, Basilicata, Molise, Abruzzo e Sardegna con finanziamenti a condizioni favorevoli."}