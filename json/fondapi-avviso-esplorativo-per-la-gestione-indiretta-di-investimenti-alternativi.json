{"date": "20210423", "category": "Fondi pensione", "title": "Fondapi, avviso esplorativo per la gestione indiretta di investimenti alternativi", "text": "Il Consiglio di Amministrazione di FONDAPI, Fondo Nazionale Pensione Complementare a capitalizzazione per i lavoratori dipendenti delle PMI, ha deliberato di procedere con un avviso esplorativo a presentare manifestazione di interesse nella gestione indiretta di investimenti alternativi per il tramite di GEFIA e/o iniziative istituzionali con prevalente (almeno il 50%) investimento in Italia (private equity, private debt, infrastructure, real estate) cui affidare la gestione di parte delle risorse del comparto prudente e del comparto crescita. Gli operatori economici interessati devono far pervenire la manifestazione di interesse entro il 30 aprile. Sulla base delle indagini preliminari e delle ipotesi poste al vaglio del Cda, si ritiene che tale investimento abbia un commitment di ammontare pluriennale e progressivo fino al 5% del totale gestito. Costituir\u00e0 requisito gradito, la proposta di forme alternative che tengano in considerazione\u00a0l\u2019integrazione dei fattori ESG all\u2019interno delle politiche di investimento. Gli attivi in gestione di FONDAPI, al 31 gennaio 2021, ammontano a circa 874 milioni di euro. Le 16855 aziende associate e gli oltre 74.000 iscritti, rappresentano solamente il 10% dei potenziali aderenti."}