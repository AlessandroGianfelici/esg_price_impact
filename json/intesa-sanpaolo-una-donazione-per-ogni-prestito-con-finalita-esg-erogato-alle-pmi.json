{"date": "20210412", "category": "Inclusione sociale", "title": "Intesa SanPaolo, una donazione per ogni prestito con finalit\u00e0 ESG erogato alle PMI", "text": "Intesa Sanpaolo effettuer\u00e0 una propria donazione per ogni S-Loan erogato alle piccole e medie imprese italiane, a favore di un progetto di beneficenza che sar\u00e0 alimentato sul sito internet ForFunding.it, la piattaforma di crowdfunding del Gruppo. La nuova iniziativa \u00e8 stata ideata al fine di correlare un ulteriore impatto sociale all\u2019erogazione di credito per le imprese che intendono migliorare il profilo di sostenibilit\u00e0. Il primo progetto sostenuto grazie alle donazioni collegate ai nuovi S-Loan di Intesa Sanpaolo \u00e8 \u201cA Scuola di Inclusione: giocando si impara\u201d, coordinato da UILDM \u2013 Unione Italiana Lotta alla Distrofia Muscolare \u2013 e volto a promuovere l\u2019inclusione sociale dei bambini con disabilit\u00e0. Il primo gruppo bancario italiano consolida cos\u00ec il legame tra banca e impresa unendo le forze, grazie alla donazione, verso la realizzazione di uno scopo solidale e amplificando l\u2019impatto del Sustainability-Loan nei confronti della societ\u00e0 e dell\u2019ambiente. Anche le imprese che avranno sottoscritto il finanziamento potranno, inoltre, decidere di contribuire a realizzare il progetto con una propria donazione. La raccolta fondi per il primo progetto che sar\u00e0 finanziato dalle donazioni legate a S-Loan di Intesa Sanpaolo \u00e8 presente sulla piattaforma di crowdfunding del Gruppo ForFunding e ha come obiettivo la riqualificazione in ottica inclusiva di 28 parchi gioco per bambini in molti comuni di 16 regioni italiane, dove saranno installate giostre e giochi accessibili anche ai bambini con disabilit\u00e0 (Abruzzo, Calabria, Campania, Emilia-Romagna, Friuli Venezia Giulia, Lazio, Liguria, Lombardia, Marche, Piemonte, Puglia, Sardegna, Sicilia, Toscana, Trentino Alto Adige e Veneto). Con questa nuova iniziativa Intesa Sanpaolo consolida il proprio ruolo a sostegno della transizione delle imprese verso gli obiettivi ESG per favorire il rilancio dell\u2019economia del Paese. S-Loan, infatti, \u00e8 un innovativo finanziamento lanciato dal Gruppo pochi mesi fa per accrescere il profilo di sostenibilit\u00e0 delle PMI. La Banca premia l\u2019impegno delle imprese verso un futuro pi\u00f9 sostenibile, riconoscendo un beneficio di prezzo al miglioramento di alcuni dei fattori decisivi per l\u2019impatto ambientale, sociale e di governance dell\u2019impresa. In questo ambito, Intesa Sanpaolo ha gi\u00e0 erogato finanziamenti per 1 miliardo di euro per progetti legati alla sostenibilit\u00e0 attraverso S-Loan e Circular Economy, segno dell\u2019attenzione crescente da parte delle imprese nell\u2019indirizzare la propria strategia di sviluppo. La sostenibilit\u00e0 \u00e8 infatti una delle aree di intervento di \u201cMotore Italia\u201d, il programma strategico di Intesa Sanpaolo che mette a disposizione delle PMI 50 miliardi di euro di nuovo credito per liquidit\u00e0 e investimenti nella transizione sostenibile e digitale. \u201cDa oggi il legame con le nostre PMI si stringe ulteriormente con uno scopo solidale e di alto impatto sociale, grazie al quale realizzeremo degli spazi di gioco inclusivo per tutti i bambini in quasi tutta Italia\u201d, ha dichiarato Anna Roscio, executive director Sales&Marketing Imprese Intesa Sanpaolo. \u201cS-Loan, la nostra innovativa proposta ideata per le imprese che condividono obiettivi di crescita sostenibile, si evolve e si rafforza attraverso la nostra quota di donazione che diventa un\u2019occasione anche per la banca di accrescere il proprio impatto sociale in un sistema virtuoso e reciproco\u201d."}