{"date": "20210223", "category": "Speciale Consulentia 2021", "title": "Anasf: come i consulenti finanziari potranno giocare un ruolo nel passaggio a un\u2019economia green", "text": "I consulenti finanziari avranno un ruolo di primo piano nel passaggio verso un\u2019economia sostenibile, visto il loro delicato compito di indirizzare le scelte di investimento dei risparmiatori. Per fare questo saranno chiamati a stabilire un dialogo con i propri clienti, fornendo loro l\u2019arricchimento culturale necessario a comprendere questa importante transizione del modello economico e coinvolgendoli nell\u2019impegno verso gli investimenti green e socialmente responsabili. Perch\u00e9 \u00e8 sempre pi\u00f9 chiaro che le risorse finanziarie devono supportare le aziende che pongono l\u2019ambiente e l\u2019attenzione alla societ\u00e0 al centro del loro modello economico.  \u201cQuello degli investimenti sostenibili \u00e8 un tema sul quale ci stiamo confrontando da tempo e il nostro obiettivo \u00e8 quello di diventare l\u2019elemento trainante, il fulcro di questo cambiamento rispetto alle scelte delle famiglie italiane\u201d osserva Luigi Conte, Presidente dell\u2019Anasf, nel corso di Consulentia2021, il primo appuntamento dell\u2019anno dell\u2019associazione dei consulenti finanziari italiani dal titolo \u201cIl futuro verde della finanza\u201d. Un incontro che ha riscosso un notevole interesse da parte dei consulenti, oltre 1700 collegati e numerose domande, che si rendono conto di dovere tenere le proprie competenze al passo con le sfide richieste da questa trasformazione. \u201cIl tema della finanza green appare ancora poco noto ai risparmiatori e anche i consulenti devono sviluppare una maggior consapevolezza circa il ruolo che possono svolgere nel promuovere l\u2019interesse e la conoscenza degli investimenti sostenibili\u201d sottolinea Nadia Linciano, Responsabile dell\u2019Ufficio Studi Economici Consob, presentando i risultati di una ricerca effettuata per confrontare conoscenze e percezione da parte di un campione di consulenti finanziari e dei relativi clienti sugli investimenti sostenibili. \u201cSolo il 25% dichiara di avere una buona conoscenza, mentre il 50% ammette di non averne mai sentito parlare. Inoltre\u201d prosegue l\u2019esperta, \u201cil 70% degli investitori si aspetta che sia il proprio consulente a parlargliene, mentre questi ultimi pensano che i propri clienti abbiano come riferimento le istituzioni. Ci vuole quindi un maggiore dialogo che pu\u00f2 essere trovare un momento favorevole nella valutazione di adeguatezza, un momento in cui il consulente valuta le conoscenze e le aspirazioni del proprio cliente\u201d. Un confronto diretto che pu\u00f2 anche fare comprendere meglio le sensibilit\u00e0 sui fattori ESG, con i risparmiatori che mostrano pi\u00f9 interesse verso i temi ambientali e sociali, meno per la governance, ritenuta invece l\u2019elemento pi\u00f9 rilevante per i professionisti dopo l\u2019ambiente. E un maggiore scambio di opinioni sarebbe utile a chiarire la questione dei costi e dei rendimenti, visto che il 40% degli investitori intervistati ritiene che i prodotti ESG siano pi\u00f9 costosi e rendano meno di quelli tradizionali. Una visione che i recenti risultati dei fondi ESG ha confutato e di cui \u00e8 consapevole il 50% dei risparmiatori che si proiettano in una dimensione di medio-lungo termine. Anche tra i consulenti, peraltro, si evidenzia una certa eterogeneit\u00e0 di percezioni, anche se la maggior parte percepisce che non si tratta di prodotti pi\u00f9 costosi. \u201cE\u2019 importante la preparazione per questo abbiamo avviato un corso sulla finanza ESG insieme all\u2019Universit\u00e0 Bocconi che ha gi\u00e0 visto i primi 30 certificati ESG advisor. Crediamo che il 2021 imprimer\u00e0 una svolta fondamentale, in termini normativi e legislativi, per la finanza sostenibile e come Associazione\u201d ha aggiunto Conte, \u201cstiamo lavorando per fornire un contributo formativo e informativo molto ampio, interessati ad un approccio che vada nella direzione dell\u2019economia sostenibile attraverso pi\u00f9 voci e attraversando lo spettro demografico, in un modello in cui le generazioni non si dovranno pi\u00f9 affrontare ma confrontare per provare a dare una conclusione che tenga conto di tutti i fattori. \u00c8 necessario inoltre definire linee di azione innovative affinch\u00e9 i progetti si attuino e non restino scritti sulla carta\u201d. E la rilevanza della cultura finanziaria e del dialogo tra consulenti e clienti sono sottolineati anche da Francesco Bicciato, Segretario Forum Finanza Sostenibile. \u201cGli investimenti SRI stanno crescendo a livello globale. L\u2019Europa \u00e8 uno dei player pi\u00f9 importanti e l\u2019Italia \u00e8 ben posizionata dopo il Regno Unito e la Francia. E secondo un\u2019indagine da noi commissionata il 31% degli investitori aumenterebbe la propria quota di investimenti green se gli fosse proposto. Il 34% di chi ha in portafoglio almeno 1000 euro in fondi ESG sostiene di non avere mai ricevuto alcuna offerta. L\u2019elemento centrale\u201d ha affermato il Segretario del Forum della finanza Sostenibile, \u201crimane quello dell\u2019educazione finanziaria per fare crescere insieme operatori e risparmiatori. Ma anche finanza e imprese, attraverso l\u2019engagement, devono procedere nella stessa direzione, verso il raggiungimento degli SDG, gli obiettivi dello sviluppo sostenibile dell\u2019Agenda Onu\u201d. Un percorso che vede alcune imprese ben attrezzate. \u201cLa sostenibilit\u00e0 \u00e8 importante per le imprese per tre aspetti: innanzitutto rappresentano direttamente e indirettamente la prima fonte di inquinamento e di emissioni di gas effetto serra nell\u2019atmosfera; attraverso il lavoro costituiscono una delle principali opzioni per la mobilit\u00e0 sociale delle persone; attraverso l\u2019innovazione e la ricerca sono responsabili del processo sociale ed economico dell\u2019ultimo secolo. Di fronte a queste responsabilit\u00e0 non \u00e8 pi\u00f9 possibile che le imprese si sottraggano a un\u2019attenta analisi degli impatti del proprio modo di condurre il business perch\u00e9 ce lo chiedono il pianeta, i giovani e la societ\u00e0. Porre l\u2019etica al centro dei processi di business implica la creazione di un valore economico, che passa dall\u2019ascolto dei punti di vista degli interlocutori, coinvolgendoli nelle decisioni di business. \u00c8 questa la vera rivoluzione\u201d, ha affermato Maria Paola Chiesi, Shared Value & Sustainability Director del Gruppo Chiesi \u201cin questo scenario, la finanza interviene orientando le scelte degli investitori verso aziende sostenibili, pu\u00f2 avere un ruolo chiave nel far acquisire consapevolezza alle imprese e svolge nei loro confronti un importante ruolo educativo e formativo\u201d. L\u2019appuntamento Anasf \u00e8 proseguito con gli interventi e il confronto con diversi player del settore quali BlackRock, Capital Group, Goldman Sachs Asset Management, J.P. Morgan Asset Management, Lombard Odier Investment Management, T.Rowe Price e Vontobel."}