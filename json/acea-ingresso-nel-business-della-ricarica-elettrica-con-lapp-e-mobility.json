{"date": "20210413", "category": "Mobilit\u00e0 elettrica", "title": "ACEA, ingresso nel business della ricarica elettrica con l\u2019app e-mobility", "text": "ACEA entra nel business dei servizi di ricarica per la mobilit\u00e0 elettrica su tutto il territorio nazionale attraverso il lancio dell\u2019App \u201cAcea e-mobility\u201d che consente di ricaricare il proprio veicolo elettrico su oltre 10.000 punti abilitati in Italia, grazie agli accordi di interoperabilit\u00e0 sottoscritti con altri operatori del settore. L\u2019ingresso nel business dei servizi di ricarica \u00e8 coerente con le strategie di sviluppo del Gruppo nella mobilit\u00e0 sostenibile in cui gi\u00e0 opera Acea Innovation con il ruolo di CPO, ovvero societ\u00e0 che gestisce e sviluppa le infrastrutture di ricarica. Ad oggi si sta procedendo con il piano per l\u2019installazione delle prime 150 colonnine sul territorio di Roma entro l\u2019estate. Il Piano Industriale 2020-2024 prevede, infatti, entro il 2024 l\u2019installazione di 2.200 colonnine elettriche, per un investimento complessivo di 29 milioni. Questo obiettivo rappresenta uno dei principali tasselli della strategia del Gruppo volto alla riduzione delle emissioni, in ottica di sempre maggiore attenzione ai temi della sostenibilit\u00e0 e della tutela dell\u2019ambiente. La mobilit\u00e0 elettrica \u00e8 un settore di interesse per ACEA anche al di fuori del territorio romano, infatti diverse sono le iniziative in corso di implementazione, su questo fronte, su tutto il territorio nazionale. Uno degli obiettivi del nostro Piano Industriale, infatti, \u00e8 lo sviluppo di una Servicesbased Company pensata per rafforzare la relazione con il cliente e allo stesso tempo valorizzare i brand del Gruppo Acea. \u201cL\u2019ingresso nel business dei servizi di ricarica dedicati alla mobilit\u00e0 elettrica, ha dichiarato Giuseppe Gola, Amministratore delegato del Gruppo ACEA, \u00e8 un importante passo che l\u2019Azienda sta compiendo per diventare uno dei principali player per l\u2019e-mobility non solo a Roma, ma su tutto il territorio nazionale. La focalizzazione sulla mobilit\u00e0 elettrica, anche con l\u2019attivazione di servizi ad alto valore aggiunto per il cittadino, \u00e8 in linea con la nostra strategia che punta a supportare la transizione energetica favorendo lo sviluppo della mobilit\u00e0 sostenibile, in particolare all\u2019interno dei grandi centri urbani, dove \u00e8 pi\u00f9 forte l\u2019impatto ambientale, in coerenza con gli obiettivi del Green Deal e con i valori del Gruppo\u201d."}