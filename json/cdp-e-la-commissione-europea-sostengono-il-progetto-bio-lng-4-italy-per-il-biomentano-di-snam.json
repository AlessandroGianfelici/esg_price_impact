{"date": "20210210", "category": "Biometano", "title": "Cdp e la Commissione Europea sostengono il progetto Bio-LNG 4 Italy per il biomentano di SNAM", "text": "Bio-LNG 4 Italy di SNAM ha ricevuto un contributo a fondo perduto da 1,9 milioni di euro dall\u2019Unione Europea nell\u2019ambito del Programma di finanziamento Connecting Europe Facility (CEF). Lo scopo di questo finanziamento \u00e8 quello di accrescere la disponibilit\u00e0 di biometano per i trasporti in Italia in un\u2019ottica incentrata sullo sviluppo dell\u2019economia circolare e della mobilit\u00e0 sostenibile Il CEF \u00e8 un programma della Commissione Europea che persegue l\u2019obiettivo di sostenere economicamente specifici progetti nel settore dei trasporti in Europa promossi da investitori privati e supportati anche da istituzioni finanziarie, come il Fondo Europeo per gli Investimenti Strategici e la BEI, attraverso una dotazione finanziaria pari a 198 milioni di euro. Si tratta del primo contributo CEF erogato a un progetto italiano con Cassa Depositi e Prestiti come Implementing Partner dell\u2019iniziativa. Il progetto prevede lo sviluppo di otto stazioni di rifornimento di gas naturale liquefatto (GNL) e biometano liquido (Bio-GNL) nella penisola, sei nel Centro \u2013 Sud Italia e due nel Nord, la costruzione di un impianto per la liquefazione del gas e del biometano da gasdotto, e, infine, la realizzazione di baie di carico per il rifornimento di autocisterne GNL al terminale di Panigaglia. Si tratta di un\u2019operazione coerente con la strategia di sviluppo sostenibile approvata nel Piano Industriale 2019-2021 di CDP, che si pone come obiettivi prioritari, tra gli altri il rafforzamento e ammodernamento della rete infrastrutturale e il supporto alla transizione energetica e alla lotta al cambiamento climatico."}