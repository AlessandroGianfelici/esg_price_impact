{"date": "20210428", "category": "Iniziative ESG", "title": "Labomar pubblica la Relazione d\u2019impatto 2020", "text": "Labomar, specializzata nel settore della nutraceutica, ha pubblicato la Relazione d\u2019impatto 2020 che rende evidenti gli impegni nel campo della sostenibilit\u00e0. Tra le iniziative della societ\u00e0 il passaggio a Societ\u00e0 Benefit, con il cambio di statuto che esplicita e formalizza l\u2019impegno dell\u2019azienda nella creazione di valore e di impatto positivo sulle persone e sull\u2019ambiente. Questi obiettivi sono inclusi in un concetto pi\u00f9 ampio chiamato BeCircular che prevede la costruzione e l\u2019implementazione di un piano di attivit\u00e0 per il raggiungimento di obiettivi misurabili e tangibili. L\u2019obiettivo di BeCircular \u00e8 quello di attivare un percorso di cambiamento aziendale continuo con obiettivi annuali che Labomar si \u00e8 impegnata a perseguire attraverso il business. Le aree di intervento su cui la societ\u00e0 si focalizzer\u00e0 sono tre: Environmental, People & Well-being e Local Love. Il programma Environment indica un percorso che si attuer\u00e0 nel lungo periodo ed \u00e8 volto a misurare e comunicare con trasparenza l\u2019impatto ambientale delle attivit\u00e0 di Labomar, impostando le basi necessarie a ridurlo, come \u00e8 stato per la recente individuazione di un nuovo fornitore che permetter\u00e0 di raggiungere il target del 100% di energia elettrica proveniente da fonti rinnovabili. Le persone sono un punto di riferimento e un asset importante per l\u2019azienda e per gli stakeholder tanto che le tematiche social godono di maggiore interesse e si posizionano meglio nella matrice di materialit\u00e0 oltre che essere una delle quattro finalit\u00e0 di beneficio comune di Labomar. Il programma People & Well-being nasce con il fine di valorizzare la sfera personale e racchiude l\u2019attenzione al benessere in Azienda, il coinvolgimento e la condivisione sui valori e il tema della diversit\u00e0 e inclusione. Infine, all\u2019interno del programma Local Love, la societ\u00e0 ha previsto la partecipazione ad iniziative locali e il coinvolgimento delle realt\u00e0 del territorio come associazioni, ONG e scuole. Il programma ha permesso di costituire nel 2021 il Gruppo di Acquisto Solidale (GAS) Aziendale che collabora con una Cooperativa locale operante nel settore della bioagricoltura sociale. La realt\u00e0 con cui si \u00e8 deciso di costituire una partnership \u00e8 importante per il ruolo sociale nel territorio e per la connessione esistente con i valori di alimentazione e stili di vita sani, promossi dalla societ\u00e0. \u201cIl termine sostenibilit\u00e0 ha un significato molto ampio e permea tutti gli aspetti dell\u2019attivit\u00e0 di un\u2019impresa. Pensiamo alle risorse naturali, alle condizioni dei lavoratori, all\u2019impatto ambientale della produzione. Per Labomar procede soprattutto di pari passo con il concetto di responsabilit\u00e0: significa generare un valore che va oltre quello economico, integrarsi in un territorio rispettandone le risorse, creando lavoro e benessere, sforzarsi di cambiare le cose in meglio\u201d ha dichiarato Walter Bertin CEO Labomar."}