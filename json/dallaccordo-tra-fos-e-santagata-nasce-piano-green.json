{"date": "20210128", "category": "Start-up innovative", "title": "Dall\u2019accordo tra FOS e Santagata nasce Piano Green", "text": "Fos, PMI genovese di consulenza e ricerca tecnologica, quotata al segmento AIM di Borsa Italiana, ha reso noto che la sua controllata Fos Greentech e Santagata 1907, azienda specializzata nella selezione e commercializzazione di oli di oliva ed extravergini di alta qualit\u00e0, hanno costituito una start-up innovativa denominata \u201cPiano Green\u201d attiva in ambito agro-tecnologico. La Newco, costituita per il 65% da Fos Greentech e 35% da Santagata, sar\u00e0 dedicata alla commercializzazione di due sistemi altamente innovativi chiamati \u201cMicrocosmo\u201d e \u201cEye-Trap\u201d. Il primo simula in un ambiente indoor la coltura in campo mentre mentre il secondo tratta di trappole smart utili al settore agricolo per controllare e monitorare in modo intelligente e tempestivo la lotta fitosanitaria. Questi progetti si innestano perfettamente in un contesto in cui, secondo l\u2019Osservatorio del Politecnico di Milano (Polimi), il mercato italiano dell\u2019Agricoltura 4.0 continua a crescere, raggiungendo nel 2019 un valore di 450 milioni di euro (+22% rispetto al 2018, il 5% del mercato globale), con la maggior parte della spesa concentrata in sistemi di monitoraggio e controllo (il 39% della spesa), software gestionali (20%) e macchinari connessi (14%), seguiti da sistemi di monitoraggio da remoto dei terreni (10%), di mappatura (9%) e di supporto alle decisioni (5%)."}