{"date": "20201218", "category": "Investiti 35 milioni di euro", "title": "Terna, parte la nuova stazione elettrica di Garaguso che migliora l\u2019uso delle rinnavabili", "text": "Sono entrate in servizio la nuova stazione elettrica 380/150 kV di Garaguso in provincia di Matera e le linee elettriche di collegamento all\u2019elettrodotto 380kV Matera-Aliano. L\u2019opera, per la cui realizzazione Terna ha investito 35 milioni di euro coinvolgendo circa 25 imprese, \u00e8 finalizzata al migliore utilizzo delle fonti rinnovabili. La nuova infrastruttura permette infatti di connettere alla rete di trasmissione nazionale i nuovi impianti di produzione da fonti rinnovabili per cui \u00e8 gi\u00e0 stata avanzata tale richiesta, per un totale di circa 40 MW. Consentir\u00e0, inoltre, in prospettiva, di collegare ulteriori impianti di energie rinnovabili nell\u2019area. Nonostante l\u2019emergenza Covid che ha costretto Terna alla sospensione dei cantieri per oltre due mesi, la realizzazione della stazione elettrica \u00e8 stata completata in soli 13 mesi. La proficua collaborazione con gli Enti locali interessati e, in particolare, la condivisione dell\u2019importanza strategica dell\u2019infrastruttura per lo sviluppo sostenibile dell\u2019area con la Provincia di Matera e il Comune di Garaguso, hanno permesso di terminare i lavori nei tempi stabiliti."}