{"date": "20210519", "category": "Trimestrali 1Q21", "title": "Generali, ottima redditivit\u00e0 del business nel primo trimestre 2021", "text": "Il Cda di\u00a0Assicurazioni Generali\u00a0ha approvato i risultati del primo trimestre 2021.\u00a0I premi lordi\u00a0del Gruppo evidenziano un aumento del 4,2%, attestandosi a 19.714 milioni di euro, sostenuti sia dallo sviluppo del segmento Vita sia dalla ripresa nel segmento Danni. La raccolta netta Vita, interamente concentrata nelle linee unit-linked e puro rischio, torna a crescere, raggiungendo 3 miliardi (+1%).\u00a0 Il Group CFO di Generali, Cristiano Borean, ha affermato: \u201cIl Gruppo chiude il primo trimestre 2021 con un\u2019ottima performance in linea con i suoi obiettivi, a conferma dell\u2019efficacia della strategia Generali 2021. Generali rimane tra i pi\u00f9 solidi del settore assicurativo con un\u2019eccellente posizione di capitale. Prosegue il ribilanciamento del mix produttivo Vita, che ci ha consentito di mantenere un\u2019ottima profittabilit\u00e0 nell\u2019attuale scenario di bassi tassi di interesse. Generali registra ancora una volta il migliore e meno volatile Combined Ratio tra i peer e consegue ottimi risultati nell\u2019Asset Management e negli altri segmenti. La forte crescita del risultato operativo e dell\u2019utile netto dimostrano che il Gruppo continua a operare con efficacia in uno scenario macroeconomico ancora incerto a causa della crisi pandemica\u201d. Continua la crescita del risultato operativo sia del segmento Asset Management, principalmente a seguito dell\u2019aumento dei ricavi operativi, sia del segmento Holding e altre attivit\u00e0, grazie al private equity e al contributo significativo di Banca Generali. L\u2019utile netto pertanto migliora a 802 milioni (113 milioni 1Q2020), riflettendo anche il minor impatto della fiscalit\u00e0, che passa dal 61,2% al 31,4%. Nel primo trimestre 2020 si erano registrati impatti negativi derivanti da alcuni oneri non deducibili. Gli Asset Under Management complessivi del Gruppo sono pari a 671,6 miliardi (+1,1%). Il patrimonio netto del Gruppo rimane sostanzialmente stabile a 30.067 milioni (+0,1%). Estremamente solida la posizione di capitale del Gruppo con il Solvency Ratio a 234%. "}