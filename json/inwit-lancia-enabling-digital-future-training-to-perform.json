{"date": "20201228", "category": "Formazione dipendenti", "title": "Inwit lancia \u201cEnabling Digital Future: training to perform\u201d", "text": "Inwit investe nella formazione di qualit\u00e0 con l\u2019obiettivo di sostenere la conoscenza, l\u2019utilizzo delle nuove tecnologie e la crescita professionale delle persone. L\u2019Agenzia Nazionale Politiche Attive Lavoro (Anpal) ha approvato, nell\u2019ambito del Fondo nuove competenze, il programma formativo di Inwit \u201cEnabling Digital Future: training to perform\u201d, per promuovere le competenze e lo sviluppo del capitale umano. Il progetto metter\u00e0 a disposizione di tutti i dipendenti pi\u00f9 di 19.000 ore di formazione e avr\u00e0 l\u2019obiettivo di rafforzare il patrimonio di competenze e abilitare le trasformazioni organizzative, digitali e tecnologiche in linea con la strategia di crescita della societ\u00e0.I progetti saranno focalizzati sulla diffusione di una cultura \u201cagile\u201d e di ulteriori \u201cdigital skills\u201d. In particolare, il programma propone diversi percorsi tematici che mirano all\u2019introduzione di nuovi modelli organizzativi che guardano a un lavoro sempre pi\u00f9 \u201csmart\u201d, all\u2019inclusione e alla diversit\u00e0 e alla sostenibilit\u00e0 ambientale dei processi di produzione, di lavoro e del patrimonio immobiliare. Inoltre, sono previsti anche percorsi di aggiornamento professionale finalizzati a potenziare alcune competenze chiave rispetto ai trend evolutivi del mercato e del business aziendale che vanno dall\u2019acquisizione di metodologie di ottimizzazione dei processi e analisi dei dati, allo sviluppo della capacit\u00e0 di studio e sviluppo della Cyber Security, fino a ricomprendere la promozione di servizi di IOT e l\u2019utilizzo di tecnologie avanzate. \u201cSi tratta di un\u2019iniziativa resa possibile grazie all\u2019intervento dell\u2019innovativo Fondo Nuove Competenze e che sostiene l\u2019investimento sul capitale umano e sulla competitivit\u00e0 delle imprese italiane. \u00c8 infatti sempre pi\u00f9 importante dar vita a modelli evoluti di organizzazione del lavoro e a stili di leadership sempre pi\u00f9 efficaci\u201d \u2013 ha commentato Francesca Stacchiotti, Direttrice delle Risorse Umane di Inwit \u201cAbbiamo strutturato percorsi differenziati costruiti in base alle attivit\u00e0 di ciascuno dei nostri dipendenti e ai gap di competenze rilevati rispetto ai fabbisogni aziendali. Si tratta di un programma formativo molto ambizioso che rappresenta una grande opportunit\u00e0 di crescita per INWIT. Investire sull\u2019evoluzione delle competenze, sviluppare nuove skill e acquisire le operativit\u00e0 e gli strumenti tipici della digital transformation sono infatti passi necessari per poter gestire il cambiamento e cogliere le sfide future\u201d"}