{"date": "20210423", "category": "L'opinione di Jie Lu, Head of Investments China di Robeco", "title": "La Cina traccia la rotta verso la carbon neutrality", "text": "La Cina \u00e8 il principale responsabile delle emissioni di carbonio nel mondo. Secondo l\u2019Agenzia Internazionale dell\u2019Energia (IEA), il paese rappresenta attualmente quasi il 30% delle emissioni globali di CO2, contro il 15% degli Stati Uniti e il 9% dell\u2019Unione Europea. Saranno necessari investimenti colossali per aiutare la transizione, soprattutto in settori come le rinnovabili, l\u2019elettrificazione dei trasporti e la produzione di energia nucleare. La rapidit\u00e0 con cui le emissioni di CO2 hanno ripreso ad aumentare l\u2019anno scorso, nonostante tutto il caos causato dalla pandemia di Covid-19, \u00e8 una testimonianza del cambio di rotta necessario solo per mettere le nostre economie sulla traiettoria necessaria. Cos\u00ec, mentre le tendenze attuali delle emissioni di CO2 possono non essere confortanti, il recente cambiamento di tono ai piani alti merita chiaramente grande attenzione. L\u2019obiettivo di emissioni zero di carbonio richieder\u00e0 sforzi combinati in tre direzioni. In primo luogo, un cambiamento nel mix del prodotto interno lordo (PIL) del Paese, con un allontanamento dalle industrie ad alta intensit\u00e0 di carbonio, come manifatturiero e dell\u2019edilizia, verso attivit\u00e0 a minore intensit\u00e0, come i servizi. In effetti, il graduale allontanamento della Cina dalle attivit\u00e0 industriali \u00e8 iniziato pi\u00f9 di un decennio fa. Secondo, un cambiamento nel mix energetico del Paese, che abbandoni il carbone e il petrolio in favore delle rinnovabili. Nonostante i notevoli investimenti in aree come l\u2019energia idroelettrica, eolica e solare nell\u2019ultimo decennio, l\u2019economia cinese rimane pesantemente dipendente dai combustibili fossili. In particolare, la Cina \u00e8 estremamente dipendente dal carbone, che \u00e8 probabilmente la fonte di energia pi\u00f9 problematica in termini di emissioni. Infine, anche i piani di compensazione del carbonio avranno un ruolo chiave. Persino con le misure pi\u00f9 radicali, \u00e8 improbabile che la piena decarbonizzazione sia raggiunta senza iniziative di compensazione. Da questo punto di vista, le tecniche di estrazione, utilizzo e stoccaggio del carbonio (CCUS), cos\u00ec come la forestazione e la riforestazione, diventeranno probabilmente una parte indispensabile degli strumenti del governo. Circa il 90% delle emissioni di CO2 della Cina proviene dalla produzione elettrica e termica, dall\u2019industria e dai trasporti, dove la prima rappresenta la met\u00e0 del totale. Logicamente, queste tre aree saranno le pi\u00f9 colpite dalla transizione, con la produzione elettrica e termica in prima linea. Tuttavia, ci sono anche importanti differenze tra i settori. Per esempio, se le emissioni industriali hanno gi\u00e0 raggiunto il picco quasi un decennio fa, le emissioni della produzione elettrica e termica, cos\u00ec come quelle del settore dei trasporti, non ancora. Ma ci sono segnali che la situazione stia lentamente cambiando. Per esempio, gli investimenti nella produzione di energia da carbone hanno subito un forte rallentamento negli ultimi anni. La transizione verso un settore dei trasporti pi\u00f9 sostenibile richieder\u00e0 anche cambiamenti drastici, e investimenti considerevoli come un maggiore uso di infrastrutture di trasporto pubblico, un\u2019accelerazione nell\u2019incremento dell\u2019uso di veicoli elettrici e un ulteriore miglioramento dell\u2019efficienza dei veicoli convenzionali alimentati a petrolio. Dati i cambiamenti necessari nella maggior parte dei settori per raggiungere la neutralit\u00e0 dal carbonio, la questione chiave per gli investitori \u00e8 identificare i maggiori rischi a cui potrebbero essere esposti e trovare le opportunit\u00e0 pi\u00f9 interessanti. Indubbiamente, le aziende pi\u00f9 esposte sono i produttori di combustibili fossili e, in particolare, le major del petrolio. Il loro core business \u00e8 fondamentalmente in contrasto con la decarbonizzazione.Ma anche molti altri settori sono destinati a soffrire per una transizione mal gestita, tra cui il petrolchimico, l\u2019acciaio e il cemento. Al contrario, le aziende in grado di sostenere la transizione beneficeranno del trend della decarbonizzazione. In alcuni casi, il probabile impatto della decarbonizzazione \u00e8 gi\u00e0 ben noto, ma in altri, le conseguenze rimangono difficili da cogliere appieno. Per ora, vediamo opportunit\u00e0 in tre aree principali. Le energie rinnovabili dovrebbero continuare a mantenerela quota maggiore degli investimenti. Ma anche i veicoli elettrici dovrebbero essere tra i grandi vincitori. Infine, gli ammodernamenti nelle reti elettriche e nelle tecnologie di immagazzinamento dell\u2019energia, cos\u00ec come l\u2019industria dell\u2019idrogeno, probabilmente cattureranno una parte significativa degli investimenti totali.Recenti annunci ufficiali suggeriscono che ci sar\u00e0 un ambizioso aumento dell\u2019energia pulita nel prossimo decennio, con la quota di combustibili non fossili come energia primaria che dovrebbe raggiungere il 25% entro il 2030, rispetto al target precedente del 20%. Dato il graduale esaurimento del potenziale idroelettrico e il rallentamento delle integrazioni di energia nucleare, questo obiettivo implica un rapido aumento dell\u2019eolico e del solare.Pechino ha anche chiarito che vuole continuare a fare da apripista nei veicoli a nuova energia (NEV), con un piano recentemente approvato per l\u2019industria. Secondo il piano, le vendite di NEV dovrebbero raggiungere il 20% delle vendite complessive di auto nuove entro il 2025, rispetto al 5,4% dello scorso anno. Questo obiettivo per il 2025 \u00e8 inferiore all\u2019obiettivo precedentemente dichiarato del 25%, in quanto tiene conto del brutto periodo del 2019 e 2020.Infine, se le rinnovabili ricopriranno il ruolo pi\u00f9 critico nella transizione verso la neutralit\u00e0 dal carbonio, saranno anche necessarie ulteriori tecnologie di stoccaggio per affrontare i problemi di variabilit\u00e0 infragiornaliera e stagionale inerenti all\u2019energia eolica e solare, e per decarbonizzare tutti i settori dell\u2019economia. Da questo punto di vista, due tecnologie complementari \u2013 le batterie e l\u2018idrogeno \u2013 giocheranno probabilmente un ruolo chiave data la loro capacit\u00e0 di convertire l\u2019elettricit\u00e0 in energia chimica e viceversa. La Cina \u00e8 gi\u00e0 il leader mondiale nella produzione di batterie, rappresentando circa il 70% della capacit\u00e0 globale. Nonostante il vuoto d\u2019aria sperimentato all\u2019inizio del 2020, la produzione si \u00e8 ripresa piuttosto rapidamente.Nel frattempo, anche gli sviluppi dell\u2019idrogeno sono destinati ad accelerare nei prossimi decenni. La China Hydrogen Alliance stima che l\u2019idrogeno potrebbe rappresentare fino al 10% del mix energetico totale della Cina nel 2050, rispetto a meno dell\u20191% di oggi."}