{"date": "20201029", "category": "Fondi pensione ESG", "title": "Brunel, fondo pensione UK, lancia un prodotto azionario ESG da 1,3 mld di euro", "text": "Brunel, fondo pensione Uk che riunisce gli schemi di previdenza di alcune municipalit\u00e0 e gestisce asset per circa 30 miliardi di sterline (33,3 miliardi di euro), ha lanciato un Fondo specializzato in azioni sostenibili. Il sotto-mandato gestir\u00e0 circa 1,2 miliardi di sterline (1,3 miliardi di euro). \u201cI nostri clienti hanno chiesto a Brunel di creare un portafoglio di azioni quotate nel quale i criteri ESG fossero in prima linea nel processo di investimento e nel quale i gestori mirassero ad aziende in grado di portare benefici all\u2019intera societ\u00e0\u201d sottolinea il gruppo di asset management in una nota. Brunel \u00e8 uno degli otto \u201cLocal Government Pension Scheme\u201d Pools britannici e gestisce i fondi pensione dei comuni del cuore della Gran Bretagna, Avon, Buckinghamshire, Cornwall, Devon, Dorset, Environment Agency, Gloucestershire, Oxfordshire, Somerset, e Wiltshire. \u201cIl Fondo azioni ESG fornisce ai nostri clienti accesso sia al rischio azionario sia il focus sulla sostenibilit\u00e0 che richiedono\u201d dice David Cox, Responsabile dei mercati quotati di Brunel, \u201ci tre gestori che abbiamo nominato condividono lo stile di gestione e mettono in primo piano la sostenibilit\u00e0, tuttavia i loro approcci sono sufficientemente differenziati da fornire ai sottoscrittori la diversificazione che cercano\u201d. Brunel ha ricevuto 70 manifestazioni di interesse da parte di societ\u00e0 di asset management all\u2019interno delle quali 15 gestori sono stati invitati a fornire un\u2019offerta. Tra questi Brunel ha selezionato una shortlist di otto money manager e dopo una due diligence ne sono stati scelti tre: Ownership capital, RBC Global asset management e Nordea. Le tre case sono state scelte per la loro capacit\u00e0 di superare l\u2019approccio tradizionale di Investimento Responsabile, avendo un\u2019attitudine attiva di engagement con le societ\u00e0 nelle quali investono e di scelta positiva verso i leader ESG e non semplicemente di esclusione delle societ\u00e0 che non rispettano i parametri. Il portafoglio sar\u00e0 sottopesato sul settore energetico GICS e avr\u00e0 una intensit\u00e0 di esposizione verso le emissioni di carbone significativamente inferiore a quella dell\u2019indice MSCI All Country World, usato come benchmark. I gestori selezionati integreranno i parametri Environmental, Social, Governance (ESG) lungo tutte le fasi del processo di investimento incluse quella delle decisioni, della gestione delle regole e della strategia. Un portafoglio, quindi, che non si limita a gestire i rischi ESG, ma che attivamente cerca un\u2019esposizione verso le aziende che forniscono soluzioni verso la sostenibilit\u00e0, con chiaramente anche un obiettivo in termini di ritorno. \u201cIl Fondo pensioni della Cornovaglia aspira a essere in prima linea delle best practice dell\u2019investimento responsabile selezionando le societ\u00e0 e gli asset che contribuiscono al successo dell\u2019economia globale in termini di sostenibilit\u00e0 di lungo termine. Questo prodotto all\u2019avanguardia\u201d osserva Sean Johns, gestore del Fondo pensioni della Cornovaglia che fa parte del pool, \u201cci offre un nuovo modo per soddisfare le nostre aspirazioni\u201d."}