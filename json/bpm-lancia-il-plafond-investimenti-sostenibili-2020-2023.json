{"date": "20201210", "category": "5 miliardi di euro per le aziende che investono in sostenibilit\u00e0 e green transition", "title": "BPM lancia il plafond \u201cInvestimenti Sostenibili 2020-2023\u201d", "text": "Per favorire la transizione verso un\u2019economia sostenibile, Banco BPM mette a disposizione delle aziende un plafond di 5 miliardi di euro denominato \u201cInvestimenti Sostenibili 2020-2023\u201d. Il supporto alle aziende che avviano iniziative gestionali e produttive riconducibili alle tematiche ESG \u00e8 uno dei pilastri dell\u2019azione commerciale di Banco BPM e si inquadra nell\u2019ambito delle attivit\u00e0 previste dal Piano Industriale che dedica un peso rilevante a tali aspetti. Luca Manzoni, Responsabile Corporate di Banco BPM, ha dichiarato: \u201cLe banche\u00a0\u00a0sono un importante motore della sostenibilit\u00e0 perch\u00e9 le loro decisioni di finanziamento si riflettono in modo significativo sulla possibilit\u00e0 di realizzare progetti e investimenti sostenibili. Oggi le decisioni che impattano su tali ambiti sono molto pi\u00f9 pervasive, riguardano gli aspetti della nostra quotidianit\u00e0 e si intrecciano con la capacit\u00e0 delle banche di agire un ruolo di primo piano, favorendo e finanziando i progetti ispirati ai principi dell\u2019efficienza energetica, del risparmio delle risorse, della riduzione delle cause di inquinamento e, pi\u00f9 in generale, della sostenibilit\u00e0. E\u2019 evidente che investire in sostenibilit\u00e0 sar\u00e0 una delle priorit\u00e0 per le imprese che vorranno rimanere competitive sul mercato. Ecco perch\u00e9 la promozione di una nuova sensibilit\u00e0 sui temi ESG attraverso azioni concrete di supporto alla clientela rappresenta una sfida per il futuro che Banco BPM ha deciso di raccogliere\u201d. L\u2019iniziativa \u201cInvestimenti Sostenibili\u201d risponde a una crescente domanda delle imprese di strumenti finanziari finalizzati a promuovere la sostenibilit\u00e0 del proprio modello di business e dei processi produttivi. Secondo Bloomberg New Energy Finance, nel 2019, a livello globale, i prestiti legati alla sostenibilit\u00e0 hanno raggiunto i 122 miliardi di dollari, in crescita del 168% rispetto all\u2019anno precedente e nei prossimi anni \u00e8 prevista una continua crescita e un allargamento a diversi settori merceologici. Inoltre, la crescente attenzione che i mercati e gli investitori stanno riservando a questi argomenti rappresenta una grande opportunit\u00e0. Le tipologie di interventi finanziabili nell\u2019ambito del plafond sono molto ampie e spaziano da quelli per l\u2019adozione di politiche aziendali in grado di rafforzare la governance dei rischi ESG a interventi per le energie rinnovabili e l\u2019efficienza energetica, da iniziative di economia circolare alla modernizzazione dei trasporti, dal trattamento delle acque alla gestione del ciclo dei rifiuti, ecc.; altrettanto ampio \u00e8 il panorama dei settori merceologici a cui il plafond si rivolge. La valutazione delle caratteristiche tecniche dei singoli progetti sar\u00e0 effettuata da societ\u00e0 esterne specializzate nelle diverse industry. Grazie al posizionamento di rilievo di Banco BPM nelle regioni italiane a maggior prodotto interno lordo, sar\u00e0 possibile avviare collaborazioni con le principali realt\u00e0 che operano nel campo della certificazione e della verifica di benefici collegati ai progetti di sostenibilit\u00e0 delle imprese, con il vantaggio per il cliente di ricevere una validazione ex ante dell\u2019impatto ESG del proprio investimento e beneficiare di competenze riconosciute anche a livello internazionale. In questo perimetro si colloca l\u2019accordo di collaborazione con il Dipartimento di Energia del Politecnico di Milano, un esempio di partnership tra pubblico e privato al servizio dell\u2019impresa. Il ruolo del Dipartimento si esplica in concreto nella valutazione tecnica degli investimenti in termini di impatto ambientale connesso ai progetti finanziati. L\u2019approccio metodologico adottato da Banco BPM rappresenta oggi un unicum nel panorama finanziario italiano, in quanto mette in connessione in maniera inedita business e innovazione, facendo incontrare sul comune terreno del progresso sostenibile la finanza e il mondo scientifico. Attraverso questa iniziativa Banco BPM prosegue dunque nel suo impegno in ambito Sostenibilit\u00e0, puntando a contribuire concretamente alla crescita sostenibile del Paese attraverso il core business."}