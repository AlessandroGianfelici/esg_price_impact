{"date": "20210312", "category": "Forum per la Finanza Sostenibile", "title": "Servono 2000 mld di investimenti per ridurre le disuguaglianze di genere", "text": "La strategia europea per la parit\u00e0 di genere 2020-2025 e la crescente domanda di prodotti di finanza sostenibile dedicati a questo tema spingono il potenziamento di programmi per la promozione delle pari opportunit\u00e0. Anche perch\u00e9 siamo ancora lontani dalla meta. Secondo i dati della Commissione europea le donne hanno uno stipendio mediamente inferiore del 16% rispetto agli uomini, distacco che diventa ancora pi\u00f9 pesante per le pensioni che sono mediamente pi\u00f9 basse del 30%.  Il cammino verso la parit\u00e0 sar\u00e0 trainato da donne e Millennials, pi\u00f9 sensibili alle tematiche sociali, come evidenziato nel webinar \u201cFinanza sostenibile e Goal 5: affinit\u00e0 elettive\u201d organizzato dal Forum per la Finanza Sostenibile in collaborazione con il Global Thinking Foundation e dedicato all\u2019obiettivo 5 degli SDG delle Nazioni Unite, relativo all\u2019uguaglianza di genere. \u201cLe donne mostrano una pi\u00f9 forte attenzione rispetto agli uomini ai temi della sostenibilit\u00e0. Ben il 77% delle investitrici \u00e8 sensibile ai temi ESG, contro il 69% degli uomini\u201d rileva Claudia Segre, presidente della Global Thinking Foundation. \u201cLa parit\u00e0 di genere \u00e8 sempre pi\u00f9 importante\u201d ribadisce Francesco Bicciato, segretario generale del Forum per la Finanza Sostenibile, \u201cle donne hanno sempre mostrato maggiore vicinanza, e anche maggiore conoscenza dei temi ESG\u201d Rispetto al passato, quando per finanza sostenibile si intendeva solamente il fattore ambientale \u201cE\u201d, ora l\u2019evoluzione della materia ha portato anche la \u201cS\u201d e la \u201cG\u201d ad essere sempre pi\u00f9 rilevanti nei dibattiti e nelle valutazioni. \u201cIl fattore Social\u201d, afferma Fabio Caiani, Managing Director, Head of South East Europe, di Nordea, \u201c\u00e8 riconducibile a 11 dei 17 SDGs e questo denota quanto le autorit\u00e0 abbiano voluto dare importanza ad un tema simile\u201d.  Nordea stima che servano circa 2000 miliardi per portare avanti questo tipo di politiche sociali e per colmare il gap derivante dalla scarsa considerazione attribuita alla componente Social all\u2019interno delle dinamiche e strategie di investimento finora. \u201cLa situazione attuale purtroppo non aiuta in quanto\u201d, aggiunge il manager, \u201cil Covid 19 ha esacerbato le differenze nella societ\u00e0 e lo smartworking impoverisce l\u2019insegnamento. Ma crediamo che la pandemia abbia agito da pungolo per dare una crescente attenzione alla componente sociale e quindi pensiamo che i tempi siano maturi per convogliare una massa di capitali importante sulle attivit\u00e0 e businesses legati a questa sfida\u201d Il ruolo degli asset manager \u00e8 indubbiamente fondamentale e primario e molto \u00e8 stato fatto anche dalle autorit\u00e0 europee e da Assogestioni che, nel 2020, ha emanato delle linee guida per recepire le nuove normative sia di BI che a livello europeo dando anche delle Best Practice, indicazioni pratiche su come raggiungere obiettivi social come la gender diversity e gender parity.  \u201cQuesti aspetti\u201d, fa notare Laura Nateri, Managing Director, Head of Italy, Lazard Fund Managers, \u201cpossono essere ritrovati anche nell\u2019ambito della governance\u201d, come la rappresentazione delle donne nei board o negli executive committee o la parit\u00e0 nella remunerazione. \u201cNonostante gli sforzi promossi in questo senso, le societ\u00e0 che hanno un board composto interamente da uomini sono il 25% contro il 60% degli anni \u201990 ma, leggendo da un\u2019altra prospettiva, gli stessi dati restituiscono che ancora l\u201980% dei board hanno una rappresentanza prevalentemente maschile\u201d, sottolinea la responsabile per l\u2019Italia di Lazard Fund Managers. La presenza delle donne nei board \u00e8 molto importante perch\u00e9 accelera il processo di cambiamento e favorisce l\u2019innovazione aziendale. La maggiore sensibilit\u00e0 alle tematiche ESG migliora il benessere sociale, l\u2019inclusione, la talent acquisition, la qualit\u00e0 del lavoro e delle persone. \u201cPer individuare le societ\u00e0 virtuose da questo punto di vista, Lazard\u201d spiega Nateri, \u201cha introdotto il filtro della gender diversity che seleziona solamente le societ\u00e0 che hanno almeno il 30% del board e il 15% degli executive committee composto da donne; tali societ\u00e0 hanno anche restituito una performance migliore se rapportate con i competitors\u201d.  Questo dimostra come, facendo semplicemente una maggiore attenzione ad aspetti di governance, si riescano ad ottenere grandi benefici nella conduzione aziendale presente e futura. E per puntare sulle nuove generazioni ha importanza anche l\u2019educazione. \u201cPer colmare questo gap ed anzi favorirlo negli anni a venire, Invesco ha attuato una vasta gamma di programmi gender parity, empowerment femminile ed iniziative finalizzate all\u2019educazione dei giovani\u201d ha sottolineato Maria Lombardo, Head of ESG Client Strategies EMEA, Invesco.\u201cAnzitutto abbiamo costituito un women newtwork globale ma le attivit\u00e0 che ci danno pi\u00f9 soddisfazione sono quelle volte alla divulgazione dell\u2019importanza dei ruoli femminili all\u2019interno dell\u2019azienda. Abbiamo organizzato in UK un programma che parte dalle scuole superiori per far vedere come si lavora in Invesco, la diversit\u00e0 dei ruoli e come questi si sviluppano nel corso del tempo. Per quanto riguardo l\u2019Italia, abbiamo previsto dei programmi di educazione finanziaria mirati a cercare di semplificare il messaggio finanziario\u201d."}