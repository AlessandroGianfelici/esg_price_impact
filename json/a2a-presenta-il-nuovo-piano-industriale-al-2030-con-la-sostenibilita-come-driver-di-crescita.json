{"date": "20210120", "category": "Piano industriale", "title": "A2A presenta il nuovo Piano Industriale al 2030 con la sostenibilit\u00e0 come driver di crescita", "text": "Il Cda di A2A ha esaminato e approvato il Piano Strategico 2021-2030, il primo Business Plan di A2A con un orizzonte di 10 anni. La sostenibilit\u00e0 guida la nuova strategia che focalizza il Piano su due macro-trend industriali: economia circolare e transizione energetica, a cui contribuiscono tutte le Aree di Business del Gruppo, Energia, Ambiente e Reti. A2A si impegna nel prossimo decennio a dare un concreto contributo alla realizzazione di 11 dei 17 Obiettivi di Sviluppo Sostenibile dell\u2019Agenda 2030 ONU. Il nuovo Piano Industriale prevede investimenti per complessivi 16 miliardi di euro nel periodo 2021-2030: intorno al 61%, pari a circa 10 miliardi di euro, sono focalizzati sulla transizione energetica e circa 6 miliardi di euro sono destinati allo sviluppo dell\u2019economia circolare. Forte \u00e8 l\u2019impegno del Gruppo nella sostenibilit\u00e0, circa il 70% degli investimenti complessivi rientra nella categoria degli investimenti sostenibili in coerenza con i criteri identificati dalla Tassonomia EU. Il 90% degli investimenti contribuisce agli obiettivi di sostenibilit\u00e0 definiti dalle Nazioni Unite. Dal punto di vista delle Business Unit, la BU Energia \u00e8 destinataria di circa 6 miliardi di euro, 40% circa del totale degli investimenti, la BU Ambiente di circa 4 miliardi di euro, 24%, e la BU Reti del restante 36%. Infine, il 73% degli investimenti riguarda business regolati o contrattualizzati. \u201cUn nuovo Piano che segna un punto di svolta per A2A. Coniugando coraggio e concretezza perseguiamo obiettivi di sostenibilit\u00e0 sfidanti e target economici di crescita molto importanti per il Gruppo, che si affaccia al mercato europeo.\u201d \u2013 ha commentato Renato Mazzoncini, Ad di A2A \u2013 \u201cPer la prima volta A2A ha una strategia di lungo termine, con 16 miliardi di euro di investimenti dedicati allo sviluppo dell\u2019economia circolare e alla transizione energetica. Queste sono le solide basi che ci consentiranno di realizzare infrastrutture strategiche, innovative ed essenziali per la crescita e il rilancio del Paese, di essere ambiziosi e guardare all\u2019Europa. Il nostro nuovo modello \u00e8 una visione del mondo condivisa, sostenibile e rispettosa del futuro, a cui vogliamo dare il nostro contributo quotidiano\u201d. Il titolo del Piano \u201cLife is our Duty\u201d fa riferimento al riposizionamento strategico e culturale di A2A da multi-utility a \u201cLife Company\u201d, definendo un nuovo territorio di marca in cui operare. Occupandosi di energia, acqua e ambiente, grazie all\u2019uso circolare delle risorse naturali, A2A si prende cura delle condizioni necessarie alla vita e alla sua qualit\u00e0. L\u2019economia circolare \u00e8 un trend industriale in cui A2A \u00e8 leader e che ne abbraccia l\u2019intera attivit\u00e0, con particolare riferimento al ciclo idrico, al teleriscaldamento e soprattutto alla gestione dei rifiuti. Recupero di calore disperso, riduzione delle perdite idriche e chiusura del ciclo dei rifiuti sono i principali driver di sostenibilit\u00e0. Con 6 miliardi di euro a disposizione, A2A prevede azioni strategiche volte ad una crescita nel recupero di materia e di energia dai rifiuti, e alla riduzione degli sprechi. L\u2019equilibrio tra riciclo e recupero energetico \u00e8 il presupposto per ridurre il ricorso alla discarica fino ad arrivare al suo completo abbandono, un contributo decisivo per preservare i territori.\u00a0 Gli ambiziosi obiettivi, sia italiani che europei, legati alla decarbonizzazione e alla riduzione delle emissioni, cos\u00ec come l\u2019evoluzione tecnologica e di mercato, impongono di accelerare la transizione energetica dalle fonti fossili a quelle rinnovabili. Il processo di transizione \u00e8 ancora lungo, considerando gli obiettivi che prevedono il 55% di rinnovabili nel mix elettrico italiano al 2030, e presenta due principali sfide: assicurare un elevato tasso di sviluppo annuo degli impianti, fotovoltaici ed eolici in particolare, e garantire la sicurezza, la stabilit\u00e0 e la flessibilit\u00e0 del sistema elettrico. A2A \u00e8 determinata anche a mantenere l\u2019allineamento agli obiettivi di riduzione delle emissioni definiti dall\u2019Accordo di Parigi e approvati dalla Science Based Targets initiative, SBTi, riducendo al 2030 il fattore emissivo di Gruppo del 47% rispetto al 2017, in coerenza con una traiettoria di contenimento del riscaldamento globale al di sotto di 2\u00b0C. Le iniziative del Piano che vertono sulla transizione energetica prevedono la dismissione degli impianti a carbone entro il 2022, lo sviluppo di nuove FER, fonti rinnovabili, che contribuiranno al 58% della produzione di energia del Gruppo al 2030 e interventi per migliorare la resilienza e l\u2019adeguatezza del sistema elettrico. A2A contribuir\u00e0 alla transizione energetica del Paese con investimenti per 10 miliardi di euro diretti a supporto della decarbonizzazione e dell\u2019elettrificazione dei consumi. Il nuovo Piano adegua la politica dei dividendi, proponendo un incremento del dividendo per azione atteso sull\u2019utile del 2020 almeno pari a 8 centesimi di euro per azione, rispetto a 7,75 centesimi di euro deliberati in relazione all\u2019utile netto del 2019, sull\u2019utile del 2021 almeno pari a 8,2 centesimi di euro per azione, sull\u2019utile del 2022 almeno pari a 8,5 centesimi di euro per azione. Per gli anni successivi, si prevede una crescita minima pari al 3% all\u2019anno. Inoltre il Piano Strategico prevede un\u2019importante crescita in termini di Ebitda, passando da circa 1,18miliardi di euro del 2020 a oltre 2,5 miliardi di euro del 2030, con un CAGR 2020-2030 prossimoall\u2019 8%. L\u2019attenzione verso un\u2019equilibrata struttura del capitale finalizzata a mantenere il profilo di A2A ad un solido investment grade, che ha caratterizzato gli esercizi passati, viene confermata. Il significativo piano di investimenti concentrato nella prima parte di Piano \u00e8 atteso incrementare la Posizione Finanziaria Netta destinata, nella seconda parte di Piano, a ridursi senza tuttavia mai determinare rapporti di copertura del debito eccedenti le soglie di sicurezza: il rapporto FFO/NetDebt \u00e8 atteso, infatti, mantenersi sopra il 21% lungo tutto l\u2019arco Piano, raggiungendo l\u2019apice del 29,6% nel 2030. Le esigenze di finanziamenti verranno gestite con gli strumenti pi\u00f9 adatti per garantire una adeguata diversificazione di fonti ed investitori. Il costo medio del debito \u00e8 atteso ridursi nei prossimi 10 anni, <1,5%, grazie alla riduzione generalizzata dei tassi. Infine, per quanto riguarda i fattori strategici, per raggiungere gli obiettivi sfidanti definiti dal Piano 2021-2030, A2A introduce un nuovo modello operativo che prevede semplificazione, una corporate pi\u00f9 leggera, decentralizzazione, sviluppo delle competenze e digitalizzazione. La principale novit\u00e0 \u00e8 la riduzione delle Business Unit da 5 a 3, che permetter\u00e0 da una parte di focalizzare le aree di business verso un mercato domestico europeo, dall\u2019altra, con la creazione della BU Energia, di affrontare al meglio le sfide poste dallatransizione energetica, caratterizzata da generazione distribuita e consumatori che partecipano attivamente ai mercati dell\u2019energia. In arco Piano anche l\u2019assunzione di 6.000 nuove risorse."}