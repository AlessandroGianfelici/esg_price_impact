{"date": "20210521", "category": "Assemblea degli azionisti", "title": "Enel, nel Piano di incentivazione di lungo termine gli obiettivi ESG pesano per il 25%", "text": "L\u2019Assemblea ordinaria degli Azionisti di Enel, dopo aver approvato il bilancio civilistico al 31 dicembre 2020 e presentato il bilancio consolidato del Gruppo, unitamente alla dichiarazione consolidata di carattere non finanziario, ha dato il via libera a un dividendo complessivo pari a 0,358 euro per azione. L\u2019Assemblea ha inoltre approvato il Piano di incentivazione di lungo termine per il 2021 destinato al management di Enel e delle societ\u00e0 controllate legato a target ESG. Il piano \u00e8 stato approvato con il 98,71% del numero delle azioni ammesse al voto. I target ESG previsti sono la capacit\u00e0 installata netta consolidata da fonti rinnovabili / Capacit\u00e0 installata netta consolidata totale (10%); Emissioni di grammi di GHG Scope 1 per kWh equivalente prodotto dal Gruppo Enel (10%); Percentuale di donne nei piani di successione manageriale (5%). Pertanto, il peso complessivo degli obiettivi di sostenibilit\u00e0 continua ad essere pari al 25%, in linea con il Piano di Long-Term Incentive 2020. Infine, in merito alla Relazione sulla politica in materia di remunerazione per il 2021 e sui compensi corrisposti nel 2020, l\u2019Assemblea ha approvato la politica adottata dalla Societ\u00e0 in materia di remunerazione dei componenti del Consiglio di Amministrazione, del Direttore Generale, dei Dirigenti con responsabilit\u00e0 strategiche e dei componenti del Collegio Sindacale con riferimento all\u2019esercizio 2021 con il 95,61 % su azioni ammesse al voto, mentre quelli relativi all\u2019esercizio 2020 hanno ricevuto il 96,08% di voti favorevoli. La strategia sostenibile di Enel, avviata nel 2015 e aggiornata da ultimo in occasione del Piano Strategico 2021-2023, mira alla creazione di valore anche attraverso l\u2019integrazione dei fattori Environmental, Social and Governance (ESG). In particolare, tale strategia promuove l\u2019accelerazione della transizione energetica \u2013 attraverso la decarbonizzazione, l\u2019elettrificazione dei consumi e le piattaforme \u2013 insieme ad una crescita sostenibile volta alla creazione di valore condiviso per tutti gli stakeholder. Il Piano\u00a0Strategico 2021-2023 prevede che la decarbonizzazione della generazione elettrica avvenga attraverso l\u2019incremento degli investimenti in energie rinnovabili e l\u2019uscita dalla generazione a carbone; le rinnovabili avranno quindi un peso crescente sulla capacit\u00e0 totale del Gruppo, mentre le emissioni di significativamente.gas serra si ridurranno. Inoltre, alla luce dell\u2019efficacia delle azioni realizzate nel corso del 2020 da Enel per fronteggiare l\u2019emergenza sanitaria connessa alla pandemia da COVID-19, si \u00e8 ritenuto opportuno sostituire l\u2019obiettivo relativo alla gestione da remoto delle attivit\u00e0 aziendali con un obiettivo ESG di customer satisfaction. \u00c8 stato quindi introdotto il SAIDI (System Average Interruption Duration Index) quale nuovo obiettivo di performance coerente con il Piano Strategico 2021/2023, che misura la soddisfazione del cliente finale servito dalle reti di distribuzione del Gruppo."}