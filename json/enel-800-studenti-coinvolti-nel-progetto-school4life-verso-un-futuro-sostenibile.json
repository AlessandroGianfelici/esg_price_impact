{"date": "20210415", "category": "SDGs", "title": "Enel, 800 studenti coinvolti nel progetto \u201cSchool4life\u201d verso un futuro sostenibile", "text": "Sono circa 800 gli studenti di 25 scuole italiane su tutto il territorio nazionale che hanno aderito al progetto \u201cSchool4Life\u201d. Nato dalla collaborazione di Enel con ELIS, nell\u2019ambito del programma di sostegno all\u2019educazione di qualit\u00e0 (SDG 4) dell\u2019agenda 2030 delle Nazioni Unite, il\u00a0\u00a0progetto si propone una duplice finalit\u00e0: da un lato far conoscere ai ragazzi le opportunit\u00e0 offerte dalla transizione energetica e orientarli verso i mestieri del futuro, offrendo loro un ventaglio di competenze articolato e al passo con i tempi; dall\u2019altro contrastare l\u2019abbandono scolastico e la povert\u00e0 educativa con un approccio metodologico basato sulla sperimentazione e sul learning by doing. Il progetto, inoltre, intende diffondere tra i giovani la consapevolezza dell\u2019importanza degli SDGs (Sustainable Development Goals) ONU e far conoscere il contributo che le imprese possono dare in termini di sviluppo sostenibile. \u201cInvestire nell\u2019educazione alla sostenibilit\u00e0, nella formazione e nell\u2019istruzione delle nuove generazioni \u00e8 da sempre uno dei capisaldi dell\u2019attivit\u00e0 di Enel, oltre che uno dei 17 Obiettivi di Sviluppo Sostenibile dell\u2019Agenda 2030 dell\u2019ONU \u2013 commenta Filippo Rodriguez, Responsabile Sostenibilit\u00e0 Italia di Enel -.\u2018School4Life\u2019, oltre a permettere a pi\u00f9 di 800 ragazzi di conoscere le opportunit\u00e0 offerte da un modello di sviluppo sostenibile, contribuir\u00e0 alla divulgazione degli obiettivi delle Nazioni Unite, a facilitare la comprensione degli aspetti di sostenibilit\u00e0 legati al business e a far emergere importanti competenze trasversali, contrastando l\u2019abbandono scolastico e la povert\u00e0 educativa\u201d. \u201cIl modello educativo ELIS cerca di mettere in relazione tre aspetti chiave: competenze specialistiche, apprendimento in assetto lavorativo e virt\u00f9 umane \u2013 afferma Pietro Cum, Ad di ELIS -. Ma perch\u00e9 i giovani si aprano alla formazione, \u00e8 necessario riuscire ad ispirarli, mettendoli in contatto con le professioni del futuro e facendo vivere loro delle vere esperienze sul campo. Questo progetto, che portiamo avanti al fianco di Enel nell\u2019ambito delle attivit\u00e0 di Sistema Scuola Impresa, crea un ponte tra scuola e azienda, con un focus particolare sui temi della sostenibilit\u00e0. Entrando nei laboratori, parlando con professionisti che fanno questo ogni giorno, i ragazzi possono toccare con mano l\u2019importanza degli SDGs e decidere di costruire un percorso professionale che fino ad ora non avevano immaginato\u201d. L\u2019iniziativa, gi\u00e0 partita in 15 Istituti Superiori, vede il coinvolgimento di esperti di Enel in qualit\u00e0 di maestri di mestiere, role model e mentor. I primi, opportunamente formati da ELIS insieme al corpo docente delle scuole coinvolte, hanno il mandato di avvicinare i ragazzi al mondo del lavoro: dopo una parte teorica i maestri di mestiere Enel affiancheranno gli studenti in progetti concreti, che simulano sfide e problemi realistici, e costituiranno dei punti di riferimento per stimolare creativit\u00e0 ed espressione dei singoli talenti. I role model, con le loro testimonianze, avranno invece il compito di motivare e incoraggiare gli studenti; i mentor, infine, li accompagneranno in un percorso di sviluppo focalizzato su soft skills, trend digitali, diversity&inclusion, sostenibilit\u00e0 e innovazione, competenze irrinunciabili per un futuro sostenibile. Nelle scuole medie (10 in totale) sar\u00e0 invece la presenza di giovani \u201cambassador\u201d delle scuole superiori affiancati dai role model Enel, a incoraggiare i ragazzi nell\u2019intraprendere studi tecnici e percorsi innovativi indirizzati al mondo dell\u2019energia. A chiudere il percorso una visita virtuale dell\u2019Azienda, per far conoscere da vicino ai giovani studenti il percorso verso la transizione energetica e l\u2019innovazione sostenibile intrapreso da Enel."}