{"date": "20210521", "category": "Partnership", "title": "Intesa Sanpaolo e CNA Emilia-Romagna, siglato l\u2019accordo per sostenere lo sviluppo sostenibile delle PMI", "text": "Intesa Sanpaolo\u00a0e\u00a0CNA Emilia-Romagna\u00a0hanno siglato un accordo quadro per sostenere lo sviluppo delle imprese artigiane e delle PMI attraverso una serie di strumenti, finanziari e non solo, con il comune obiettivo di favorirne la crescita agevolando i processi di\u00a0innovazione,\u00a0sostenibilit\u00e0\u00a0e\u00a0valorizzazione del capitale umano. A tale fine sono stati individuati\u00a0nove grandi ambiti di intervento: supporto agli interventi Superbonus, Ecobonus ed altri bonus \u2018edilizi\u2019, sostegno alla liquidit\u00e0 aziendale e degli investimenti in beni strumentali, supporto alle strategie e agli investimenti in innovazione anche attraverso l\u2019accesso a finanziamenti agevolati, implementazione e sviluppo delle Filiere, finanziamenti ESG e Circular Economy, messa a disposizione di servizi consulenziali, supporto nel noleggio di beni strumentali, welfare, formazione. \u201cAvere arricchito la nostra offerta di soluzioni per le imprese grazie alla partnership con Intesa Sanpaolo \u00e8 motivo di grande soddisfazione \u2013 commenta\u00a0Fabio Bezzi, Direttore regionale CNA Emilia-Romagna -. Siamo certi che questa sinergia consentir\u00e0 ai nostri associati di affrontare con maggiore fiducia la complessit\u00e0 di una ripartenza economica che non potr\u00e0 che passare attraverso le piccole imprese e le filiere ad esse connesse, nella pi\u00f9 ampia cornice delle azioni previste dal PNRR e dei processi di transizione ecologica e trasformazione digitale\u201d. \u201cL\u2019accordo siglato con CNA Emilia-Romagna si focalizza, appunto, su di una serie di sinergie strategiche per un rilancio strutturale e sostenibile del tessuto economico regionale, valorizzando altres\u00ec le peculiarit\u00e0 dei singoli comprensori\u201d- ha spiegato\u00a0Cristina Balbo, direttrice regionale Emilia-Romagna e Marche di Intesa Sanpaolo. La collaborazione, nell\u2019ambito delle rispettive funzioni e attivit\u00e0, prevede altres\u00ec l\u2019attivazione di tavoli di confronto congiunti permanenti, per declinare tempo per tempo le varie iniziative e individuare eventuali ulteriori opportunit\u00e0 o interventi, nonch\u00e9 il coinvolgimento delle strutture territoriali di CNA per cogliere al meglio le esigenze peculiari dei vari comprensori e valorizzarne le peculiarit\u00e0."}