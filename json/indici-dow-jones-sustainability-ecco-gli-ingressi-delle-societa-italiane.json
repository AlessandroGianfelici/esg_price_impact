{"date": "20201116", "category": "DJSI revisione", "title": "Indici Dow Jones Sustainability, ecco gli ingressi delle societ\u00e0 italiane", "text": "Ottimi risultati per le societ\u00e0 italiane negli indici di sostenibilit\u00e0 di S&P Dow Jones. Il gruppo americano, leader nella creazione di indici finanziari, ha annunciato la revisione annuale della composizione della propria serie dedicata ai campioni di sostenibilit\u00e0, che seleziona sin dal 1999 le migliori aziende quotate sulla base di un\u2019analisi che misura i fattori legati ambiente, sociali e di governance. Sono ben 13 le societ\u00e0 italiane incluse nel Dow Jones Sustainability World Index e 11 nel pi\u00f9 selettivo Dow Jones Sustainability Europe Index. Confermate le sei societ\u00e0 leader dei rispettivi settori industriali, Pirelli&C, Leonardo, Moncler, CNH industrial, Saipem e Hera. Si tratta di un notevole risultato per le aziende tricolore, tenendo conto che l\u2019analisi \u00e8 condotta con criteri molto rigorosi. Il processo di valutazione viene effettuato dal Sustainable Asset Management group (SAM), societ\u00e0 del gruppo S&P Dow Jones specializzata nell\u2019analisi ESG che, a partire da marzo, inizia il proprio processo che dura circa sei mesi. I questionari includono circa 100 domande, delle quali circa la met\u00e0 specifiche per il settore di appartenenza, che servono a sondare 23 aspetti per dare uno score definitivo sulle tre dimensioni chiave environmental, social e governance. Su un universo potenziale di 10 mila societ\u00e0 che fanno parte degli indici globali del gruppo sono state invitate a partecipare 3.429 societ\u00e0 delle quali 1.386 ha risposto completando il questionario. Le adesioni, pari al 40%, sono in crescita del 19% rispetto allo scorso anno a testimonianza della crescita di consapevolezza dell\u2019importanza dei fattori ESG per i mercati finanziari. Per che non ha risposto il giudizio stato effettuato utilizzando le informazioni pubbliche. Ben 238 societ\u00e0 hanno partecipato per la prima volta. La revisione degli indici entrer\u00e0 in vigore dal 23 novembre prossimo. Per quanto riguarda il DJSI World, Humana, Ecolab e Fast Retailing sono le tre maggiori societ\u00e0 in termini di capitalizzazione a essere state promosse, mentre tra le big bocciate si trovano Alphabet (Google), Bank of America e UPS.  Tra le italiane debuttano Telecom Italia ed Hera che \u00e8 stata ammessa anche nel DJSI Europe, prima multiutility italiana e con un punteggio di 87/100, mentre non \u00e8 stata confermata Snam. Novit\u00e0 anche per il DJSI Europe, dove tra le italiane entra per la prima volta Enel, presente invece da 17 anni in quello mondiale, dove quest\u2019anno si \u00e8 posizionata per la prima volta al primo posto. Enel ha ottenuto un punteggio superiore a 90 su 100 in oltre il 70% dei criteri utilizzati da Sam, a riconoscimento dell\u2019impegno della societ\u00e0 nella decarbonizzazione, nello sviluppo della produzione elettrica da fonti rinnovabili e nel favorire la transizione energetica verso un modello pi\u00f9 sostenibile. Ottimo punteggio anche per Pirelli & C che ha registrato uno score medio di 84 punti contro la media di 53 delle aziende del rispettivo settore di appartenenza. Intesa Sanpaolo, che ha ottenuto un punteggio di 81/100 contro una media del settore di 39 punti, \u00e8 invece l\u2019unica banca italiana ad essere inclusa nei due indici, a conferma dell\u2019impegno dell\u2019istituto guidato da Carlo Messina verso la sostenibilit\u00e0. Molto buono anche il risultato di Moncler, che nel 2020 ha presentato il nuovo Piano strategico di sostenibilit\u00e0 Born to Protect\u00a0che si focalizza su cinque priorit\u00e0 strategiche: cambiamenti climatici, economia circolare, catena di fornitura responsabile, valorizzazione della diversit\u00e0 e supporto alle comunit\u00e0 locali. Nel settore assicurativo le affermazioni delle societ\u00e0 italiane sono state due: Poste Italiane e Assicurazioni Generali. Nel complesso le societ\u00e0 italiane hanno mostrato una grande attenzione al processo di selezione avviato da S&P Dow Jones, che indica una sensibilit\u00e0 alle tematiche ESG e al valore che questi fattori hanno sui mercati finanziari. Delle 30 societ\u00e0 italiane invitate a compilare il questionario ha risposto ben il 72%, contro una media globale del 40%. In Europa hanno fatto meglio solo le aziende spagnole, che hanno aderito all\u201986% (20 su 24), mentre tra le olandesi ha partecipato il 55% (18 su 33), tra le Francesi e le svedesi il 52% (rispettivamente 43 su 82 e 25 su 48), tra le tedesche il 51% (38 su 75) e infine il tasso \u00e8 del 50% tra quelle del Regno Unito (75 su 149). In ogni caso l\u2019Europa conferma un maggiore impegno verso la sostenibilit\u00e0 rispetto agli Stati Uniti, dove solo il 32% delle 988 societ\u00e0 a cui \u00e8 stato proposto il questionario ha risposto. Poche adesioni anche in Cina (29%) e negli Emirati Arabi (14%). Al contrario in Russia hanno aderito il 71%."}