{"date": "20201027", "category": "Green swap", "title": "Enel e JP Morgan aprono la nuova frontiera del green nel mondo delle valute", "text": "Le due controparti hanno siglato un innovativo contratto derivato sui cambi legato a obiettivi sostenibili che impegnano entrambi i contraenti. Enel e JP Morgan hanno siglato un contratto di scambio di valute \u201cSustainability-Linked Cross Currency Swap\u201d, legato a obiettivi di sostenibilit\u00e0 per tutte e due le societ\u00e0. L\u2019operazione \u00e8 legata all\u2019emissione effettuata del bond sostenibile da 500 milioni di sterline conclusa con successo da Enel Finance International lo scorso 13 ottobre e permette al gruppo italiano di assicurarsi la copertura dal rischio di cambio sterlina-euro e di tasso. L\u2019operazione segna un importante passo nell\u2019introduzione dei valori di sostenibilit\u00e0 anche nel mondo dei derivati su valute. \u201cTale strumento finanziario derivato ha la caratteristica unica di impegnare entrambe le controparti a conseguire specifici ed ambiziosi Sustainability Performance Target, con uno sconto sul costo dell\u2019operazione basato sulla capacit\u00e0 di ciascuna controparte di raggiungere i rispettivi obiettivi\u201d spiega Enel. Secondo gli operatori questa operazione potr\u00e0 fare da apripista per l\u2019introduzione di obiettivi ESG anche nel settore dei derivati e delle valute. Enel \u00e8 impegnata, in linea con il proprio Framework, a raggiungere un Sustainability Performance Target (SPT) relativo alla \u201cPercentuale di capacit\u00e0 installata rinnovabile\u201d (ovvero la percentuale di capacit\u00e0 installata consolidata da fonti rinnovabili rispetto alla capacit\u00e0 installata consolidata totale) pari o superiore al 60% entro il 31 dicembre 2022 (al 30 giugno 2020, era pari al 51,9%). JP Morgan ha iniziato pi\u00f9 recentemente il proprio cammino verso obiettivi di sostenibilit\u00e0 e lo scorso 6 ottobre ha annunciato di avere adottato \u201cun impegno finanziario allineato agli obiettivi di Parigi\u201d e ha creato un \u201cCenter for carbon transition\u201d che aiuter\u00e0 i propri clienti ad avvicinarsi agli obiettivi climatici dell\u2019accordo do Parigi. La banca si \u00e8 impegnata a diventare \u201ccarbon neutral\u201d con un percorso partito nel 2020."}