{"date": "20201221", "category": "I due impianti generano un totale di 865 MW di nuova capacit\u00e0 rinnovabile ", "title": "Enel Green Power connette alla rete due nuovi parchi eolici negli Stati Uniti", "text": "Enel, attraverso la sua societ\u00e0 controllata statunitense dedicata alle energie rinnovabili Enel Green Power North America, ha messo in funzione l\u2019ampliamento da 199 MW del parco eolico di Cimarron Bend nella contea di Clark in Kansas, facendo diventare l\u2019impianto, con una capacit\u00e0 totale di 599 MW, il pi\u00f9 grande sito a energia rinnovabile attualmente operativo tra quelli posseduti da Enel in tutto il mondo. Anche il parco eolico White Cloud da 236,5 MW ha iniziato a operare nella contea di Nodaway in Missouri. I due siti eolici portano la capacit\u00e0 totale di Enel aggiunta nel 2020 negli Stati Uniti e in Canada a 865 MW. L\u2019investimento nella costruzione di White Cloud ammonta a circa 380 milioni di dollari USA, mentre quello relativo all\u2019ampliamento di Cimarron Bend \u00e8 superiore a 281 milioni di dollari USA. L\u2019avvio delle operazioni per l\u2019ampliamento del sito di Cimarron Bend, la cui costruzione \u00e8 iniziata nel secondo trimestre del 2020, consolida ulteriormente lo status di Enel Green Power quale maggiore operatore eolico in Kansas per capacit\u00e0 gestita. Si prevede che l\u2019impianto, che ha una capacit\u00e0 complessiva di 599 MW, produca oltre 2,7 TWh l\u2019anno, che permettono di evitare circa 1,7 milioni di tonnellate di emissioni di CO2. Enel vender\u00e0 l\u2019energia prodotta dal sito attraverso un accordo di fornitura, Power Purchase Agreement, da 150 MW con Evergy, una utility di propriet\u00e0 di investitori con sede a Kansas City, Missouri, e un PPA da 30 MW con la Missouri Joint Municipal Electric Utility Commission, MJMEUC, un\u2019agenzia di azione congiunta della Missouri Public Utility Alliance, MPUA. Il sito di White Cloud, la cui costruzione \u00e8 iniziata nell\u2019estate 2019, dovrebbe generare circa 950 GWh l\u2019anno, evitando l\u2019emissione di oltre 621.000 tonnellate di CO2 l\u2019anno. Enel Green Power North America ha firmato un PPA con Associated Electric Cooperative Inc. (AECI) in virt\u00f9 del quale la cooperativa per l\u2019elettricit\u00e0 con sede a Springfield (Missouri) acquister\u00e0 l\u2019intera energia prodotta dall\u2019impianto. In Missouri, Enel gestisce anche il parco eolico da 300 MW di Rock Creek nella contea di Atchison che venda la totalit\u00e0 dell\u2019energia prodotta a Evergy. Il processo di costruzione degli impianti di Cimarron Bend e White Cloud segue il modello di Enel Green Power \u201cSustainable Construction Site\u201d, una raccolta di buone pratiche volte a minimizzare l\u2019impatto della costruzione dell\u2019impianto sull\u2019ambiente. Il team responsabile per la costruzione di Cimarron Bend ha adottato un programma di riciclaggio e intende donare forniture per ufficio e attrezzature alle scuole locali che ne hanno bisogno, al fine di estendere la durata di vita utile dei prodotti oltre a evitare che finiscano in discarica. L\u2019edificio per il funzionamento e la manutenzione , O&M, di White Cloud consiste in uno spazio ristrutturato e riutilizzato, un approccio adottato per ridurre i costi e l\u2019impatto ambientale della costruzione di nuovi edifici O&M. \u201cStiamo procedendo a tutta velocit\u00e0 verso un futuro a energia sostenibile\u201d, ha dichiarato Salvatore Bernabei, CEO di Enel Green Power. \u201cIn un anno difficile in tutti i settori, i nostri team hanno dimostrato una eccezionale dedizione per il raggiungimento dei nostri obiettivi aziendali, continuando al contempo a mettere al primo posto la salute e la sicurezza. Questi passi importanti dimostrano ancora una volta la nostra lunga esperienza nello sviluppo, costruzione e gestione di infrastrutture di generazione di alta qualit\u00e0, consentendo a noi e ai nostri acquirenti di elettricit\u00e0 da fonti rinnovabili di raggiungere gli obiettivi di sostenibilit\u00e0 che ci siamo prefissati\u201d. Nelle fasi finali della costruzione, Enel ha monitorato da vicino la diffusione della nascente pandemia di COVID-19 adottando misure per proteggere la salute dei propri lavoratori e della comunit\u00e0. Nel rispetto delle indicazioni delle autorit\u00e0 pubbliche, l\u2019azienda ha attuato rigorose linee guida in materia di spostamenti e potenziato le misure igienico-sanitarie, mentre i team hanno adottato abitudini di lavoro sicure e implementato direttive per il distanziamento fisico. Inoltre, Enel North America ha annunciato oltre 1,3 milioni di dollari USA di contributi destinati a interventi di sostegno negli Stati Uniti e in Canada. Enel Green Power ha in costruzione tre progetti negli Stati Uniti: il parco eolico Aurora da 299 MW in North Dakota e due progetti solare + storage in Texas: Lily da 181 MW e Azure Sky da 284 MW. Nell\u2019ambito del piano strategico triennale del Gruppo Enel annunciato a novembre, la societ\u00e0 prevede di connettere in rete ulteriori 3 GW di capacit\u00e0 rinnovabile in Nord America entro il 2023."}