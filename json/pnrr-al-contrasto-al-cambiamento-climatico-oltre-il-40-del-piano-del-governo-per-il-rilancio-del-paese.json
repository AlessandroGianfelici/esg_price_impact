{"date": "20210427", "category": "Oggi al Senato", "title": "PNRR, al contrasto al cambiamento climatico oltre il 40% del piano del governo per il rilancio del paese", "text": "Sugli oltre 222 miliardi previsti dal Piano Nazionale di Ripresa e Resilienza (PNRR) trasmesso dal Governo al Parlamento e in discussione oggi al Senato il\u00a040% agli investimenti \u00e8 dedicato al contrasto al cambiamento climatico, il\u00a027 % alla\u00a0digitalizzazione e\u00a0pi\u00f9 del 10% alla\u00a0coesione sociale.\u00a0 Il Piano italiano si inserisce all\u2019interno del programma\u00a0Next Generation EU\u00a0(NGEU), il pacchetto da\u00a0750 miliardi\u00a0di euro concordato dall\u2019Unione Europea in risposta alla crisi pandemica. In particolare prevede\u00a0investimenti\u00a0pari a\u00a0191,5 miliardi di euro, finanziati attraverso il Dispositivo per la Ripresa e la Resilienza, lo strumento chiave del NGEU. Ulteriori\u00a030,6 miliardi\u00a0sono parte di un Fondo complementare, finanziato attraverso lo scostamento pluriennale di bilancio approvato dal Consiglio dei ministri. Il totale degli investimenti previsti \u00e8, quindi, di\u00a0222,1 miliardi di euro. Pi\u00f9 in dettaglio Il Piano \u00e8 organizzato in sei missioni, con i seguenti volumi di investimenti previsti: Digitalizzazione, Innovazione, Competitivit\u00e0, Cultura\u00a0\u2013\u00a049,2 miliardi di investimenti\u00a0a favore della\u00a0trasformazione digitale\u00a0del paese. Gli investimenti previsti nel piano assicurano la fornitura di banda ultra-larga e connessioni veloci in tutto il Paese, con circa\u00a08,5 milioni di famiglie coinvolte. Rivoluzione Verde e Transizione Ecologica \u2013\u00a068,6 miliardi di investimenti\u00a0per migliorare la sostenibilit\u00e0 e la resilienza del sistema economico e assicurare una transizione ambientale equa e inclusiva. Il Piano prevede investimenti e riforme per l\u2019economia circolare e la gestione dei rifiuti (il\u00a065% di riciclo dei rifiuti plastici e il 100% di recupero nel settore tessile); il rinnovo del trasporto pubblico locale; il rinnovo del trasporto pubblico locale (50 mila edifici/anno da ristrutturare); importanti investimenti nelle fonti di\u00a0energia rinnovabile; sostenere la filiera dell\u2019idrogeno\u00a0e le infrastrutture idriche; ridurre il\u00a0dissesto idrogeologico. Infrastrutture per una Mobilit\u00e0 Sostenibile\u00a0\u2013\u00a031,4 miliardi di investimenti\u00a0a favore dello sviluppo razionale di\u00a0un\u2019infrastruttura di trasporto moderna, sostenibile\u00a0e estesa a tutte le aree del Paese. Il Piano prevede un importante investimento nei trasporti\u00a0ferroviari ad alta velocit\u00e0; modernizzare le linee ferroviarie regionali; sostenere il sistema portuale nella\u00a0digitalizzazione della catena logistica. Istruzione e Ricerca\u00a0\u2013\u00a030,9 miliardi\u00a0di investimenti per rafforzare il sistema educativo, le competenze digitali e tecnico-scientifiche, la ricerca e il trasferimento tecnologico. Inclusione e Coesione\u00a0\u2013\u00a022,4 miliardi di investimenti\u00a0per facilitare la partecipazione al mercato del lavoro, sostenendo l\u2019imprenditorialit\u00e0 femminile e lanciando nuovi centri per l\u2019impiego. Salute\u00a0\u2013\u00a018,5 miliardi\u00a0di investimenti per rafforzare\u00a0la prevenzione e i servizi sanitari sul territorrio, modernizzando e digitalizzando il sistema sanitario\u00a0e garantendo\u00a0equit\u00e0\u00a0di accesso alle cure. Il Piano prevede anche un ambizioso programma di riforme (PA, giustizia, semplificazione, concorrenza), per facilitare la sua attuazione e contribuire alla modernizzazione del Paese e all\u2019attrazione degli investimenti. L\u2019obiettivo del PNRR \u00e8 avere un impatto significativo sulla crescita economica e della produttivit\u00e0 e, secondo le stime del Governo, \u00e8 previsto che nel 2026\u00a0il Pil sar\u00e0 del 3,6 %\u00a0pi\u00f9 alto rispetto allo scenario di base. Nell\u2019ultimo triennio dell\u2019orizzonte temporale 2024-2026,\u00a0l\u2019occupazione sar\u00e0 pi\u00f9 alta del 3,2%. "}