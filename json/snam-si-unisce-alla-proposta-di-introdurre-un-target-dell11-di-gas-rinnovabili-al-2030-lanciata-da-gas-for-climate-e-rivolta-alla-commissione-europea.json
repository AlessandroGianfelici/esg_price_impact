{"date": "20210126", "category": "Gas rinnovabili", "title": "Snam con Gas for Climate proposta Commissione europea di un target dell\u201911% di gas rinnovabili al 2030", "text": "Introdurre un target vincolante al 2030 dell\u201911% di gas rinnovabili sul totale della domanda finale europea di gas, \u00e8 la proposta del consorzio Gas for Climate, di cui Snam \u00e8 membro, inviata alla Comissione europea per contribuire al raggiungimento degli obiettivi climatici dell\u2019Unione europea, che prevedono la riduzione delle emissioni di gas serra del 55% entro il 2030. Il target dell\u201911% dovrebbe essere introdotto nella Direttiva sulle energie rinnovabili dell\u2019Ue. Per garantire un\u2019accelerazione della crescita del mercato dei gas rinnovabili all\u2019interno dell\u2019Unione europea, la prevista quota dell\u201911% \u00e8 sostenuta da due sotto-obiettivi vincolanti relativi all\u2019idrogeno verde e al biometano. Almeno l\u20198% del gas utilizzato nella Ue al 2030 dovrebbe essere biometano e una percentuale di almeno il 3% dovrebbe essere rappresentata dall\u2019idrogeno verde. I sotto-obiettivi si basano sul fatto che il biometano \u00e8 gi\u00e0 disponibile e scalabile a livello commerciale in maniera sostenibile, mentre l\u2019idrogeno verde potr\u00e0 cominciare a crescere nei prossimi anni.  Gas for Climate prevede che l\u2019obiettivo dell\u201911% di gas rinnovabili si traduca in obiettivi nazionali differenziati. Il 2030 sar\u00e0 un anno cruciale per lo sviluppo del biometano da biomassa sostenibile e per l\u2019idrogeno verde. Il documento segue il report Gas Decarbonisation Pathways 2020-2050 presentato lo scorso anno da Gas for Climate, che suggerisce ulteriori misure che consentirebbero ai gas rinnovabili di giocare un ruolo importante nel raggiungimento degli obiettivi climatici dell\u2019Ue a breve e lungo termine. Il policy paper sui gas rinnovabili \u00e8 il primo di una serie, che saranno pubblicati da Gas for Climate nel corso del 2021.\u00a0A sostegno di questi obiettivi, anche DESFA, l\u2019operatore greco di infrastrutture del gas, \u00e8 entrato a far parte di Gas for Climate, che adesso conta adesioni da nove stati membri con l\u2019Italia rappresentata da Snam e dal Consorzio Italiano Biogas (CIB).\u00a0"}