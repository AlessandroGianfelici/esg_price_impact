{"date": "20210218", "category": "Transizione energetica", "title": "Terna, oltre 1 mld di investimenti in nuovo elettrodotto marino Adriatic Link", "text": "Terna ha avviato la progettazione partecipata per l\u2019Adriatic Link, il nuovo elettrodotto sottomarino che unir\u00e0 Abruzzo e Marche, per il quale il gestore della rete elettrica nazionale investir\u00e0 oltre 1 miliardo di euro, coinvolgendo circa 120 imprese tra dirette e indotto.  La nuova interconnessione, lunga complessivamente circa 285 km e completamente \u2018invisibile\u2019, sar\u00e0 costituita da un cavo sottomarino, due cavi terresti interrati \u2013 dunque senza alcun impatto per l\u2019ambiente \u2013 e da due stazioni di conversione situate nelle vicinanze delle rispettive stazioni elettriche esistenti di Cepagatti (Abruzzo) e Fano (Marche). Un\u2019opera strategica per il sistema elettrico nazionale, all\u2019avanguardia per tecnologia e sostenibilit\u00e0 ambientale. L\u2019infrastruttura, infatti, favorir\u00e0 lo sviluppo e l\u2019integrazione delle fonti rinnovabili contribuendo alla decarbonizzazione del sistema energetico italiano, coerentemente con gli obiettivi delineati dal Piano Nazionale Integrato Energia e Clima. Inoltre, consentir\u00e0 di migliorare la capacit\u00e0 di scambio elettrico tra le diverse zone del Paese, in particolar modo tra il Centro-Sud e il Centro-Nord grazie a un incremento di circa 1000 MW di potenza, aumentando l\u2019efficienza, l\u2019affidabilit\u00e0 e la resilienza della rete elettrica di trasmissione. L\u2019Adriatic Link, su cui recentemente anche l\u2019Arera ha espresso giudizio favorevole nel parere inviato al MiSE, si inserisce tra i principali progetti di sviluppo rete pianificati da Terna che, con quasi 9 miliardi di euro di investimenti previsti nel Piano Industriale 2021-2025, rafforza ulteriormente il proprio ruolo di regista e abilitatore della transizione energetica, nonch\u00e9 quello dell\u2019Italia di hub elettrico dell\u2019Europa e dell\u2019intera area mediterranea. L\u2019 opera sar\u00e0 realizzata secondo i migliori standard di sostenibilit\u00e0 e di tutela ambientale attraverso lo studio e la condivisione delle ipotesi localizzative con l\u2019obiettivo di contenere la lunghezza delle tratte in cavo e di minimizzare eventuali interferenze (sia terrestri sia marine) con le zone di pregio ambientale, naturalistico, paesaggistico e archeologico e di recare minor disagio possibile alle propriet\u00e0 interessate.  La posa dei cavi in mare raggiunger\u00e0 una profondit\u00e0 massima di 250 metri, mentre per gli approdi si ricorrer\u00e0 all\u2019utilizzo della tecnica della perforazione orizzontale controllata (TOC) che permette di installare la tubazione annullando l\u2019impatto dei lavori sul litorale e garantendo la necessaria protezione del collegamento elettrico in caso di erosione costiera. In corrispondenza della battigia i cavi verranno posati ad una profondit\u00e0 tra i 4 e gli 8 metri. Il tracciato terrestre, di una lunghezza totale di circa 35 km (circa 15 per la tratta marchigiana e circa 20 per quella abruzzese) utilizzer\u00e0 per lo pi\u00f9 la viabilit\u00e0 stradale esistente attraverso la posa di due cavi all\u2019interno di piccole trincee larghe 80 cm e profonde 1,60 metri. In corrispondenza di attraversamenti sar\u00e0 utilizzata la TOC che riduce i volumi di scavo e l\u2019interferenza dei cantieri con la viabilit\u00e0."}