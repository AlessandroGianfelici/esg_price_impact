{"date": "20201111", "category": "Agricoltura ESG", "title": "Unipol lancia Life ADA per aumentare la resilienza del settore agricolo", "text": "Il progetto, che coinvolger\u00e0\u00a0UnipolSai\u00a0come capofila e partner quali\u00a0ARPAE Emilia-Romagna, Cia\u2013Agricoltori Italiani, CREA Politiche e Bioeconomia, Festambiente, Legacoop Agroalimentare Nord Italia, Leith\u00e0 e Regione Emilia-Romagna, verr\u00e0 implementato inizialmente in\u00a0Emilia-Romagna\u00a0e successivamente replicato in\u00a0Veneto, Toscana e Lazio\u00a0per un totale di\u00a06.000 singoli agricoltori\u00a0nelle regioni selezionate e 15.000 agricoltori a livello nazionale. Il progetto\u00a0LIFE ADA, ADaptation in Agricolture,\u00a0ha l\u2019obiettivo di\u00a0aumentare la resilienza del settore agricolo, attraverso lo sviluppo di strumenti di conoscenza e pianificazione che le forme aggregate di produttori ed agricoltori possano utilizzare per\u00a0adattarsi ai cambiamenti climatici. I principali obiettivi dell\u2019iniziativa, che potr\u00e0 contare su un\u00a0budget totale di quasi 2 milioni di euro, di cui circa la met\u00e0 co-finanziata dalla UE, sono i singoli agricoltori e le Organizzazioni di Produttori in\u00a0tre filiere agroalimentari: prodotti lattiero-caseari,\u00a0vino, frutta e verdura. A lungo termine, il numero potenziale di utenti dello strumento ADA nelle tre filiere selezionate saranno 242.000 agricoltori, che rappresentano circa 1.140.000 lavoratori e 2,6 milioni di ettari di SAU,Superficie Agricola Utilizzata. L\u2019iniziativa sar\u00e0 presentata il\u00a013 novembre nel corso del webinar\u00a0\u201cLIFE ADA \u2013 Agricoltura e cambiamenti climatici: adattamento e resilienza per fermare la febbre del pianeta\u201d\u00a0che vedr\u00e0 la partecipazione di\u00a0Pierluigi Stefanini,\u00a0Presidente Unipol,\u00a0Alessio Mammi,Assessore all\u2019agricoltura e agroalimentare, caccia e pesca Regione Emilia-Romagna, e\u00a0Dino Scanavino, Presidente Cia\u2013Agricoltori Italiani. Il progetto si basa sull\u2019implementazione di un modello innovativo di partenariato pubblico-privato tra assicurazione, pubblica amministrazione, istituzioni tecnico-scientifiche, ONG e forme aggregate di produttori. In particolare, LIFE ADA intende trasferire\u00a0conoscenze ai produttori sugli scenari climatici e sulla gestione dei rischi e delle misure di adattamento\u00a0per migliorare la capacit\u00e0 degli agricoltori ad affrontare i rischi climatici attuali e futuri, costruire\u00a0strumenti adeguati di supporto al loro processo decisionale nella definizione di piani di adattamento\u00a0efficienti a livello di azienda agricola e di filiera e promuovere un approccio innovativo da parte dell\u2019assicurazione per rafforzare la capacit\u00e0 di riduzione del rischio climatico al fine di\u00a0mantenere l\u2019assicurabilit\u00e0 degli agricoltori a lungo termine, nonostante l\u2019aumento dei rischi catastrofici e sistemici. Nel lungo periodo, alcuni impatti previsti di LIFE ADA sono la riduzione dell\u20191% delle emissioni di CO2, del 2% delle emissioni di NH3, del 5% di consumo di acqua, del 5% di consumo di energia, oltre ad un miglioramento del 3% della resilienza degli abitanti\u00a0alle inondazioni e un aumento del 17% della gestione sostenibile delle aree agricole nei tre anni di progetto."}