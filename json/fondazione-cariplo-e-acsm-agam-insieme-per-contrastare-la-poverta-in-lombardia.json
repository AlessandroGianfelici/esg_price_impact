{"date": "20210329", "category": "Social impact", "title": "Fondazione Cariplo e ACSM AGAM, insieme per contrastare la povert\u00e0 in Lombardia", "text": "Fondazione Cariplo e ACSM AGAM hanno siglato un accordo per sostenere con 2 milioni di euro interventi a contrasto della povert\u00e0 nei territori di Como, Lecco, Monza e Brianza, Sondrio e Varese. I due partner metteranno a disposizione un milione di euro a testa, nel quadro di un\u2019alleanza strategica triennale (per gli anni 2021-22-23).  La Fondazione e la multiutility lombarda sosterranno i Fondi attivati dalle singole Fondazioni di Comunit\u00e0 \u2013 di\u00a0\u00a0Como, Lecco, Monza e Brianza, Varese e Sondrio (Fondazione Pro Valtellina) \u2013 per supportare e valorizzare in modo mirato le iniziative e le organizzazioni impegnate nel contrastare le diverse condizioni di povert\u00e0 (alimentare, digitale, educativa). L\u2019intesa integra le risorse e gli strumenti gi\u00e0 messi in campo dalla Fondazione e dal gruppo ACSM AGAM e si propone come volano di una mobilitazione che coinvolga, in modo diffuso e capillare, i cittadini, le aziende, le istituzioni che potranno aderire al progetto e contribuire alla campagna. Giovanni Fosti, Presidente di Fondazione Cariplo: \u201cCrisi sanitaria, economica e sociale stanno generando enormi difficolt\u00e0 per moltissime persone, aumentando le disuguaglianze e le divisioni all\u2019interno delle comunit\u00e0. Davanti a questa situazione \u00e8 indispensabile unire le forze. I Fondi di contrasto alla povert\u00e0, che Fondazione Cariplo sta promuovendo insieme alle Fondazioni di Comunit\u00e0, hanno esattamente questo scopo: generare uno spazio di collaborazione aperto, in cui i diversi soggetti che operano sul territorio possano convergere nella raccolta di risorse per rispondere ai bisogni emergenti, come sta avvenendo grazie all\u2019accordo con ACSM AGAM nelle province di Como, Lecco, Monza e Brianza, Sondrio e Varese, e come ci auguriamo possa accadere anche in altri territori.\u201d  \u201cLa vicinanza ai territori in cui operiamo e di cui siamo espressione \u2013 hanno sottolineato Paolo Busnelli, presidente di ACSM AGAM e Paolo Soldani, ad della municipalizzata\u2013 \u00e8 centrale nelle attivit\u00e0 del Gruppo, volte a generare valore e sviluppo a beneficio delle comunit\u00e0 locali. Attraverso la partnership con Fondazione Cariplo, intendiamo assicurare un aiuto concreto in un momento estremamente complesso e promuovere una rete di solidariet\u00e0 e di attenzione nei confronti dei tanti settori in difficolt\u00e0. Una scelta che sentiamo profondamente nostra, all\u2019insegna della responsabilit\u00e0 sociale di impresa\u201d."}