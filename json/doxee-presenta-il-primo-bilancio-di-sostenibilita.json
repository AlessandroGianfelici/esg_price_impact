{"date": "20210419", "category": "DNF", "title": "Doxee presenta il primo Bilancio di Sostenibilit\u00e0", "text": "Doxee, azienda quotata nel segmento Aim della Borsa italiana e che si occupa di elaborazione dati per le aziende, ha presentato il primo Bilancio di Sostenibilit\u00e0. Il bilancio, redatto su base volontaria, segue gli standard internazionali GRI e riassume gli impegni della societ\u00e0 sui temi riguardanti la sostenibilit\u00e0 ambientale, sociale ed economica dell\u2019azienda, fornendo anche un\u2019analisi delle attivit\u00e0 svolte e dei relativi KPI.  I pilastri dello sviluppo sostenibile di Doxee si fondano sull\u2019accompagnare e supportare la Digital Transformation delle imprese e della Pubblica Amministrazione, ridurre il Digital Divide dei cittadini migliorandone il benessere sociale, ottimizzare i processi di gestione e distribuzione documentale, dematerializzare i processi di fatturazione e conservazione. \u201cAbbiamo deciso di realizzare il primo Bilancio di Sostenibilit\u00e0 con l\u2019obiettivo di condividere con investitori, clienti e stakeholder la rilevanza che i temi ESG rivestono per Doxee. Siamo consapevoli\u201d ha affermato Sergio Muratori Casali, Amministratore Delegato di Doxee \u201cdi quanto la nostra crescita debba essere anche sostenibile e non possa prescindere dall\u2019adottare soluzioni che siano in grado di portare benessere alla societ\u00e0 in cui viviamo, non dimenticando mai la responsabilit\u00e0 che abbiamo verso le persone che lavorano nella nostra organizzazione e verso le comunit\u00e0 e il territorio in cui operiamo\u201d. Nello specifico assumono grande rilievo le politiche di gestione dei processi aziendali di Doxee, che sono costituiti da una High Level System Management Policy, che coordina e raccorda tutte le policy dell\u2019azienda: dal Modello 231, alle certificazioni ISO 9001 e 27001, al Safety Plan, al Data Protection Management System (GDPR), al manuale della conservazione (AgID), al Business Continuity Management System fino alla Environmental Management System (EMS) con la certificazione ISO 14001. L\u2019 attenzione alle tematiche di carattere ambientale interne ed al contestuale obiettivo di miglioramento del benessere per la comunit\u00e0 \u00e8 inoltre reso concreto dalla recente adozione del sistema ISO 14001, che garantisce la gestione e il controllo degli aspetti ambientali relativi ai prodotti e servizi Doxee, con particolare attenzione ai consumi energetici."}