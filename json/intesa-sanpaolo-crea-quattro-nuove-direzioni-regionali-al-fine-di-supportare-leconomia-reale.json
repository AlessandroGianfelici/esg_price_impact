{"date": "20210226", "category": "Governance", "title": "Intesa Sanpaolo crea quattro nuove direzioni regionali al fine di supportare l\u2019economia reale", "text": "Intesa Sanpaolo vara una nuova ed importante riorganizzazione della Divisione Banca dei Territori, guidata da Stefano Barrese, creando quattro nuove direzioni regionali al fine di supportare l\u2019economia reale in una fase complessa e per potenziare ulteriormente l\u2019offerta di servizio in tutte le aree del Paese. La nuova organizzazione territoriale sar\u00e0 operativa a partire dal 12 aprile, giorno della fusione per incorporazione di UBI Banca in Intesa Sanpaolo, secondo le linee gi\u00e0 annunciate da Carlo Messina. La redistribuzione territoriale delle direzioni regionali, che passano da otto a dodici, conferma l\u2019efficacia del modello di servizio della Divisione Banca dei Territori, attenta da sempre all\u2019ascolto delle istanze locali, e valorizza anche le professionalit\u00e0 provenienti da UBI e ora parte integrante di Intesa Sanpaolo. Tra le principali novit\u00e0, la nascita di quattro nuove direzioni regionali con un rafforzamento complessivo della capacit\u00e0 di servire le comunit\u00e0 in cui la banca opera. Vengono inoltre riorganizzate alcune direzioni esistenti, nel segno comune del potenziamento delle iniziative a favore dei principali asset del Gruppo bancario: clienti, territori e persone. Le quattro nuove direzioni regionali, Lombardia Nord; Lombardia Sud; Piemonte Sud e Liguria; Basilicata, Puglia e Molise, verranno rispettivamente localizzate a Bergamo, Brescia, Cuneo e Bari, aree in cui la presenza di Intesa Sanpaolo si rafforza particolarmente in virt\u00f9 dell\u2019acquisizione di UBI. Le dodici direzioni regionali saranno guidate da otto manager di Intesa Sanpaolo e quattro di provenienza UBI. A dimostrazione della politica di attenzione all\u2019equit\u00e0 di genere da tempo perseguita dal Gruppo, alla guida di due direzioni regionali sono state designate Cristina Balbo e Francesca Nieddu. Grazie ad un processo di integrazione che sta progredendo in maniera spedita ed efficace, la Banca dei Territori avvier\u00e0 gi\u00e0 in questi giorni tutti i passaggi formali ed organizzativi, cos\u00ec da rendere operativo il nuovo assetto della Divisione a partire dal 12 aprile. La nuova configurazione della rete vedr\u00e0 complessivamente oltre 5000 tra filiali e punti operativi sull\u2019intero territorio nazionale. Oltre alla gi\u00e0 esistente direzione Impact, verr\u00e0 creata la nuova direzione Agribusiness, che avr\u00e0 sede a Pavia, ciascuna dotata di una propria rete di sportelli. Al comando della direzione Impact resta Marco Morganti, mentre la nuova direzione Agribusiness verr\u00e0 affidata a Renzo Simonato, gi\u00e0 alla guida della direzione regionale Veneto, Friuli Venezia Giulia e Trentino Alto Adige. \u201cLa visione progettuale della Banca dei Territori trae oggi un nuovo ed importate impulso dall\u2019ascolto e dal servizio verso tutti gli ambiti dell\u2019economia reale, dalle imprese alle famiglie fino alle istituzioni locali. Stiamo realizzando l\u2019impegno preso dal nostro consigliere delegato Carlo Messina in occasione del lancio dell\u2019OPAS \u2013 spiega Stefano Barrese, responsabile Divisione Banca dei Territori di Intesa Sanpaolo \u2013 le nuove direzioni regionali potenzieranno l\u2019efficacia del servizio nel rispetto del DNA della nostra banca, attenta alle specificit\u00e0 dei territori in una dimensione temporale di lungo periodo. Il nostro Gruppo rappresenta un patrimonio di competenze e di strumenti oggi ancora pi\u00f9 forte e capace di cogliere e supportare la ripresa economica anche grazie a questa riorganizzazione, improntata ad una maggiore vicinanza e rispetto ad ogni singola area geografica del nostro Paese\u201d."}