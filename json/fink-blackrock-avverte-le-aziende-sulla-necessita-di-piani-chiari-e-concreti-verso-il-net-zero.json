{"date": "20210127", "category": "Investimenti ESG", "title": "Fink (Blackrock) avverte le aziende sulla necessit\u00e0 di piani chiari e concreti verso il Net Zero", "text": "Le sue lettere sono un momento atteso per la finanza internazionale. Lo scorso anno Larry Fink, Ceo di BlackRock, il pi\u00f9 grande asset manager al mondo, aveva dato una vera investitura alla finanza sostenibile. Quest\u2019anno il numero uno di BlackRock si \u00e8 focalizzato sul climate change sottolineando l\u2019urgenza di attivarsi con piani concreti piani concreti di decarbonizzazione.  Fink ha richiamato i Ceo delle aziende in portafoglio a dimostrare le loro capacit\u00e0 di rispondere alle nuove sfide che andranno affrontate per garantire le zero emissioni nette entro il 2050 attraverso una strategia integrata e dettagliata su come vogliono muoversi verso il raggiungimento del Net Zero. Il piano integrato dovrebbe passare anche al vaglio del consiglio di amministrazione.  \u201cIl 2020 \u00e8 stato indubbiamente un anno storico sul fronte del cambiamento climatico: aziende, governi e investitori si sono impegnati a raggiungere l\u2019obiettivo \u201czero netto\u201d, che prevede di arrivare, entro il 2050, a un\u2019economia in cui l\u2019anidride carbonica prodotta non superi quella rimossa dall\u2019atmosfera. \u00c8 questa la soglia stabilita dalla scienza per mantenere il riscaldamento globale ben al di sotto di 2\u00b0C. Questi cambiamenti\u201d scrive Fink, \u201cavranno conseguenze enormi per gli investitori. L\u2019anno scorso scrivevamo di come gli investitori fossero sempre pi\u00f9 consapevoli che il rischio climatico \u00e8 il rischio di investimento, e che questo avrebbe comportato una notevole riallocazione dei capitali. Ma siamo anche convinti che la transizione climatica rappresenti un\u2019opportunit\u00e0 di investimento storica. Il mondo si sta muovendo verso la neutralit\u00e0 carbonica, e nel migliore interesse dei propri clienti BlackRock vuole essere alla guida di questa transizione\u201c. Fink ha sottolineato come la pandemia, che ha comportato la pi\u00f9 grave contrazione dei mercati dalla Grande depressione e il pi\u00f9 significativo crollo delle borse dal 1987, non ha messo in secondo piano il tema dell\u2019emergenza climatica, come qualcuno avrebbe potuto temere.  Per questo gli amministratori delegati che guidano le aziende quotate sui mercati internazionali hanno una grande responsabilit\u00e0. Dalle loro scelte e dalla loro capacit\u00e0 di rispondere alle priorit\u00e0 sul fronte della decarbonizzazione dipende il successo della propria societ\u00e0 e la capacit\u00e0 di attrarre gli investitori finanziari o uscire dai radar degli asset manager. Di fronte a queste sfide BlackRock si pone come partner per le aziende per aiutarle a raggiungere i propri obiettivi, in un clima di stewardship fruttuosa.  \u201cQuesta nuova interpretazione dell\u2019investimento sostenibile e il crescente interesse globale per la neutralit\u00e0 carbonica preannunciano una profonda trasformazione dell\u2019economia nei prossimi decenni. Una trasformazione che ha profonde implicazioni per voi, nostri clienti, e noi ci impegniamo a essere vostri partner d\u2019elezione per fornirvi i dati, gli strumenti, le strategie e gli approfondimenti necessari per affrontare la transizione. Questa lettera riguarda in particolare le nostre iniziative legate al clima, ma continuiamo ad approfondire le nostre capacit\u00e0 nell\u2019intera gamma delle questioni di sostenibilit\u00e0.\u201d scrive Fink. Per aiutare gli investitori a gestire i loro portafogli verso la transizione a un\u2019economia di zero emissioni, Fink ha segnalato una serie di nuovi passi che BlakRock intraprender\u00e0, inclusa, dove possibile, la pubblicazione di uno score della temperatura per i suoi fondi azionari e obbligazionari. Fink ha anche ribadito un concetto oramai apparso chiaro nel 2020 e cio\u00e9 che gli investimenti sostenibili, quelli che pongono attenzione al rispetto delle tematiche ESG, presentano anche vantaggi sotto il profilo del rendimento. \u201cNel corso del 2020, l\u201981% di una selezione globalmente rappresentativa di indici sostenibili ha sovraperformato i rispettivi indici originari. Questa sovraperformance \u00e8 apparsa ancora pi\u00f9 pronunciata durante la recessione del primo trimestre, dimostrando ancora una volta la resilienza dei fondi sostenibili osservata in occasione di fasi recessive precedenti. I rendimenti degli investimenti potranno anche oscillare in determinati periodi, ma ci\u00f2 contribuisce a sfatare il pregiudizio che investire sostenibilmente significhi ridurre i rendimenti\u201d scrive il numero uno di BlackRock. Dal canto suo anche il colosso dell\u2019asset management mondiale, con un patrimonio di 8.600 miliardi di dollari, si \u00e8 impegnato a fare la sua parte come azienda: \u201cOggi siamo carbon neutral nelle nostre attivit\u00e0 e ci impegniamo a sostenere l\u2019obiettivo di zero emissioni nette di gas serra entro il 2050. Nessuna azienda pu\u00f2 facilmente pianificare oltre i trent\u2019anni, ma crediamo che tutte le aziende, inclusa BlackRock, debbano iniziare oggi ad affrontare la transizione verso il Net Zero\u201d."}