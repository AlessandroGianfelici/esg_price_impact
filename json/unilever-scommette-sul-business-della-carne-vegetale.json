{"date": "20201123", "category": "Il gruppo vuole raggiungere 1 mld di fatturato", "title": "Unilever scommette sul business della carne vegetale", "text": "Unilever punta sull\u2019hamburger vegetale. Il colosso anglo-olandese ha annunciato l\u2019obiettivo di arrivare a 1 miliardo di euro di ricavi derivanti dalla produzione di carni e latticini a base vegetale, in un arco di tempo compreso tra i 5 e i 7 anni. La crescita sar\u00e0 guidata dal lancio di The Vegetarian Butcher e dall\u2019ampliamento dell\u2019offerta di prodotti vegani da altri marchi come Hellmann\u2019s, Magnum e Wall\u2019s. Il nuovo ambizioso target \u00e8 parte integrante di \u201cFuture Foods\u201d, un nuovo programma globale di Unilever, concepito col duplice obiettivo di aiutare le persone ad adottare diete alimentari pi\u00f9 sane e di ridurre l\u2019impatto ambientale generato dalla catena alimentare.\u00a0 Inoltre Unilever, che tra l\u2019altro \u00e8 il produttore di Lipton, Ben&Jerry\u2019s, Knorr, si \u00e8 impegnata di dimezzare lo spreco alimentare nelle sue operazioni dirette entro il 2025, a raddoppiare il numero di prodotti che forniscono una sana alimentazione e a continuare a ridurre i livello di calorie, sale e zucchero nei suoi prodotti. La svolta salutista permetter\u00e0 ai clienti del gruppo guidato da Alan Jope di non consumare pi\u00f9 di 5g di sale al giorno e il 95% dei gelati non conterr\u00e0 pi\u00f9 di 22g di zucchero e pi\u00f9 di 250Kcal a partire dal 2022.  \u201cIn qualit\u00e0 di una delle pi\u00f9 grandi aziende alimentari del mondo\u201d ha commentato Hanneke Faber, Presidente della Divisione Food & Refreshment di Unilever, \u201cabbiamo un ruolo fondamentale da svolgere nell\u2019aiutare a trasformare il sistema alimentare globale. Non sta a noi decidere cosa le persone vogliono mangiare, ma sta a noi rendere le alternative pi\u00f9 sane e quelle a base vegetale accessibili a tutti. Si tratta di obiettivi audaci e ambiziosi che dimostrano il nostro impegno ad essere una forza positiva\u201d. Unilever ha ampliato la sua attivit\u00e0 di prodotti derivati da carne a base vegetale e latticini alternativi, da diversi anni. Dopo aver acquisito The Vegetarian Butcher nel 2018, Unilever ha ampliato il marchio di carne a base vegetale in pi\u00f9 di 30 paesi del mondo. Nel 2019 Unilever ha investito 85 milioni di euro in \u201cThe Hive\u201d, un centro di innovazione alimentare presso l\u2019Universit\u00e0 di Wageningen nei Paesi Bassi per sostenere la ricerca su ingredienti vegetali e alternativi alla carne, colture efficienti, imballaggi alimentari sostenibili e alimenti nutrienti.  Il settore della carne vegetale sta crescendo a forte ritmo sulla spinta di una maggiore coscienza dei consumatori verso una moderazione del consumo delle proteine di derivazione animale, accompagnato dalle preferenze di chi segue uno stile di alimentazione di tipo vegano, ma anche dalla ricerca di cibi pi\u00f9 sostenibili dal punto di vista dell\u2019impatto sul clima della produzione, visto che gli allevamenti di animali sono uno dei grandi produttori di emissioni di CO2. Il settore della carne e dei latticini vegetali valeva 11 miliardi nel 2019, ma le stime prevedono possa crescere nei prossimi 7 anni a ritmi superiori al 15%. Unilever si attende che il mercato possa raggiungere i 35,4 miliardi di dollari nel 2027.  Attualmente i costi di produzione sono un po\u2019 alti e il prezzo della carne vegetale \u00e8 superiore a quello della carne animale, ma con le economie di scala grazie all\u2019aumento delle vendite i costi dovrebbero diventare competitivi. Un miliardo di euro di vendite \u00e8 comunque considerato un obiettivo ambizioso dalla stessa Unilever, che per\u00f2 ritiene sia importante per indicare una direzione. Nel 2019 il fatturato di Unilever \u00e8 stato pari a 52 miliardi, con la divisione food che ha contribuito per 19,3 miliardi. Gli obiettivi della divisione Foods & Refreshment supportano anche gli impegni globali di Unilever per raggiungere una catena di fornitura priva di deforestazione entro il 2023, investire 1 miliardo di euro in un nuovo Fondo per il clima e la natura e raggiungere zero emissioni nette per tutti i prodotti entro il 2039. L\u2019azienda si \u00e8 inoltre impegnata a garantire che il 100% dei suoi imballaggi in plastica sia riutilizzabile, riciclabile o compostabile entro il 2025."}