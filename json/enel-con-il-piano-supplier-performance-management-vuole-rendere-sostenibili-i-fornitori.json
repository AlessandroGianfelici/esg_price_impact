{"date": "20210518", "category": "Fornitori", "title": "Enel, con il piano Supplier Performance Management vuole rendere sostenibili i fornitori", "text": "La\u00a0transizione energetica\u00a0verso la\u00a0decarbonizzazione\u00a0e la sostenibilit\u00e0 ambientale e sociale rappresentano per\u00a0Enel Green Power\u00a0e per tutto il\u00a0Gruppo Enel\u00a0un impegno irrinunciabile e irreversibile. Una\u00a0\u201cmission\u201d\u00a0che deve estendersi sempre pi\u00f9 anche a tutti i fornitori per raggiungere tutti insieme obiettivi importanti. Il gruppo ha, per questa ragione, lanciato da pi\u00f9 di un anno, il processo di Supplier Performance Management, che serve a misurare le performance dei fornitori e a definire delle attivit\u00e0 di gestione coerenti con i risultati ottenuti durante l\u2019esecuzione delle attivit\u00e0 contrattuali: azioni per il miglioramento e la riduzione del rischio e azioni per riconoscimento del merito. \u201cEnel Green Power, protagonista della transizione energetica e dello sviluppo delle energie rinnovabili, promuove ora, con approccio ecosistemico, l\u2019integrazione dei valori di sostenibilit\u00e0 all\u2019interno della supply chain, al fine di incrementare l\u2019impatto positivo delle proprie attivit\u00e0\u201d, spiega\u00a0Luca Noviello, responsabile Procurement EGP. \u201cPer accelerare questo cammino, \u00e8 indispensabile procedere con la valutazione delle prestazioni dei nostri fornitori utilizzando un sistema basato su regole chiare e trasparenti. In questo percorso sar\u00e0 fondamentale il ruolo di tutti i colleghi che, esprimendo un giudizio sull\u2019operato dei nostri fornitori, incideranno sulle azioni di miglioramento e di premialit\u00e0, che saranno messe in atto nei loro confronti\u201d. Come funziona Il SPM \u00e8 una leva di sviluppo sostenibile per coinvolgere i fornitori in un unico processo virtuoso. Ogni mese i dati registrati dai sistemi utilizzati dalle linee di business per il controllo dei fornitori sul campo, nonch\u00e9 i feedback dei dipendenti Enel che interagiscono con i fornitori concorrono al calcolo di\u00a0sei indicatori di categoria: Sicurezza, Ambiente, Qualit\u00e0, Puntualit\u00e0, Diritti Umani e Correttezza, Innovability e Collaboration che includono le performance di sostenibilit\u00e0 e di un indicatore sintetico, il\u00a0Supplier Performance Index, derivante dalla media pesata di ogni categoria secondo percentuali che dipendono dalla tipologia di rischio associato al gruppo merceologico in fase di qualificazione. Si tratta dunque di un processo caratterizzato da una forte\u00a0digitalizzazione: un approccio data driven, basato sui risultati registrati sul campo, che \u00e8 stato gi\u00e0 testato nel corso del 2020 e che ha raccolto molte informazioni. Il piano per il 2021 A partire da maggio i dati acquisiti nel 2020 saranno condivisi con i fornitori, che potranno consultarli accedendo alla piattaforma dedicata. Partendo da alcuni gruppi critici e poi estendendo progressivamente il raggio d\u2019azione, EGP effettuer\u00e0 verifiche mensili sulle performance dei fornitori, analizzando costantemente l\u2019evoluzione dei risultati. All\u2019inizio dell\u2019estate, sulla base dei dati raccolti nel 2021, inizieranno poi le\u00a0azioni di consequence management, cio\u00e8 di gestione dei fornitori, per il riconoscimento di quelli pi\u00f9 meritevoli ma anche per la riduzione dei rischi derivanti da livelli prestazionali inferiori agli standard richiesti. Due volte all\u2019anno\u00a0saranno identificati i fornitori pi\u00f9 meritevoli, che verranno premiati, restituendogli una parte del valore prodotto per Enel, ad esempio attraverso la riduzione delle garanzie bancarie e il confirming. Per quelli che invece non rientrano nel livello di prestazione richiesto, si definiranno dei piani di miglioramento, azioni di correzione come l\u2019applicazione di penali e la risoluzione del contratto; nel caso di problemi che coinvolgono pi\u00f9 contratti, si potr\u00e0 procedere poi con interventi pi\u00f9 estesi come la riduzione della classe di interpello e la sospensione della qualificazione. Con il processo di Supplier Performance Management si vuole contribuire alla crescita dei fornitori insieme a EGP, per attuare\u00a0una strategia di sostenibilit\u00e0 basata su relazioni di valore condiviso sul lungo periodo."}