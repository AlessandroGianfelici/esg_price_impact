{"date": "20210512", "category": "L'opinione di Rodolfo Fracassi, amministratore delegato e co-fondatore di MainStreet Partners", "title": "Investimenti sostenibili: biodiversit\u00e0 al centro della scena", "text": "Nel sempre pi\u00f9 acceso dibattito attorno agli investimenti sostenibili, la \u201cbiodiversit\u00e0\u201d \u2013 intesa come coesistenza in uno stesso ecosistema di diverse specie animali e vegetali in equilibrio \u2013 sembra essere ancora ai margini, messa in ombra da fattori pi\u00f9 facilmente misurabili, come le emissioni di CO2 o l\u2019inquinamento delle acque, con cui esiste per\u00f2 una forte interdipendenza. In effetti il tema della misurabilit\u00e0 ha contraddistinto tutto il percorso degli investimenti sostenibili, dalla nicchia cui erano relegati anni fa fino alla recente presa della ribalta. Via via che indicatori nuovi e pi\u00f9 precisi sono emersi, i gestori del risparmio hanno potuto integrarli nei propri processi di investimento, con effetti positivi a catena sia per l\u2019economia reale sia per il ritorno finanziario. L\u2019urgenza di porre la biodiversit\u00e0 al centro del dibattito sta nei numeri, che raccontano un trend preoccupante tale per cui l\u2019umanit\u00e0 ha gi\u00e0 causato la perdita dell\u201980% di tutti i mammiferi selvatici e di met\u00e0 delle piante, ma anche nelle indicazioni delle istituzioni. L\u2019Unione Europea ha lanciato la Biodiversity Strategy for 2030 con l\u2019obiettivo di rendere aree protette il 30% di terre e mari. Mentre da un punto di vista di regolamentazione, la biodiversit\u00e0 \u00e8 focale anche negli allegati tecnici al Regolamento 2088 del Parlamento Europeo e del Consiglio, tra i parametri obbligatori su cui impostare le disclosure dal 2023 in avanti a livello di Gruppo e di prodotti finanziari. Ma come misurare efficacemente la biodiversit\u00e0 nei processi di investimento? Un grosso aiuto viene dagli Obiettivi di Sviluppo Sostenibile (SDG) delle Nazioni Unite: l\u2019obiettivo 14 e l\u2019obiettivo 15, in particolare, mirano a proteggere e conservare la vita rispettivamente sott\u2019acqua e sulla terra. Grazie a un modello proprietario, riusciamo ad utilizzare gli indicatori forniti dagli SDGs come guida per costruire un framework che abbina dati, politiche, obiettivi ed eventuali controversie delle aziende nei vari settori in modo da stabilire il loro posizionamento e contributo nei confronti delle tematiche legate alla biodiversit\u00e0. Poche aziende possono essere classificate come \u201cPure Players\u201d in tale ambito, ovvero con ricavi derivanti direttamente da prodotti o servizi legati alla biodiversit\u00e0. Risulta quindi pi\u00f9 importante valutare come le aziende possano contribuire alla conservazione del pianeta giudicando la seriet\u00e0 della loro transizione vero un modello di business pi\u00f9 sostenibile. Per fare questo valutiamo per esempio la presenza di iniziative concrete volte alla riforestazione, la riduzione o la totale assenza di fenomeni d\u2019inquinamento ambientale, piuttosto che la riduzione nell\u2019utilizzo della plastica in tutte le parti del processo produttivo e distributivo. Controlliamo inoltre l\u2019utilizzo di legname o altre materie prime certificate, il fatto che non vengano effettuati test su animali e poi ovviamente la presenza o meno di controversie di vario livello in tutti questi ambiti. L\u2019insieme di questi parametri ci permette di attribuire ad ogni azienda uno score quantitativo per misurare il livello di rispetto delle risorse naturali, acqua, mari, fiumi, terra, foreste ed il loro corretto utilizzo perch\u00e9 la riduzione della CO2 da sola non basta. Infine, va sottolineato come il confronto e l\u2019integrazione degli SDGs con gli obiettivi del piano 2030 della UE sulla biodiversit\u00e0 ci aiuti a costruire la soluzione per misurare il contributo delle aziende a questo tassello fondamentale che forma uno dei parametri tecnici che i partecipanti ai mercati dei capitali dovranno comunicare dal 2023 in avanti."}