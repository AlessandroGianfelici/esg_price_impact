{"date": "20210416", "category": "Biocarburanti", "title": "Eni, nuovi impianti nella bioraffineria di Venezia per eliminare definitivamente l\u2019olio di palma", "text": "La bioraffineria di Venezia si prepara a non utilizzare pi\u00f9 olio di palma per la produzione di biocarburanti. Nei giorni scorsi, infatti, Eni ha presentato la documentazione per la verifica di assoggettabilit\u00e0 a VIA della realizzazione di nuove unit\u00e0 che andranno a potenziare l\u2019impianto di pretrattamento delle cariche biologiche avviato nel giugno 2018, e che ha consentito di trattare oli vegetali grezzi, oli alimentari vegetali esausti e grassi animali di scarto. Attualmente gli impianti a Porto Marghera sono in grado di processare circa 7,5 tonnellate/ora di oli alimentari esausti e di grassi animali; con la realizzazione delle nuove linee di trattamento delle biomasse si arriver\u00e0 a soddisfare l\u2019intera capacit\u00e0 produttiva dell\u2019impianto Ecofining con materie biologiche provenienti dalle filiere degli scarti e residui, ampliando il paniere delle cariche biologiche a quelle incentivate dalle norme europee e nazionali ed eliminando cos\u00ec definitivamente l\u2019olio di palma dalla produzione di biocarburanti. La bioraffineria Eni di Venezia dal 2014 produce HVO, olio vegetale idrogenato, che viene addizionato al gasolio per soddisfare i requisiti normativi europei e nazionali che prevedono che una quota crescente dei carburanti sia costituita da materie prime provenienti da fonti rinnovabili. Nel 2020, a fronte di una capacit\u00e0 autorizzata di 400mila tonnellate/anno, ha lavorato circa 220mila tonnellate di materie prime delle quali oltre il 25% erano costituite da oli alimentari usati e di frittura, grassi animali e altri oli vegetali di scarto. Dal 2023 Eni non utilizzer\u00e0 pi\u00f9 olio di palma nei suoi processi produttivi."}