{"date": "20210330", "category": "Dati Bankitalia e Ministero Lavoro", "title": "Con la pandemia le posizioni lavorative femminili si sono ridotte di 76.000 unit\u00e0", "text": "A fine febbraio 2021 le posizioni lavorative occupate da donne erano circa 76.000 in meno rispetto a un anno prima; quelle occupate da uomini erano invece 44.000 in pi\u00f9. E\u2019 questa una delle evidenze emerse dalla nota su \u201cIl mercato del lavoro: dati e analisi\u201d redatta congiuntamente dal Ministero del Lavoro e delle Politiche Sociali e dalla Banca d\u2019Italia che analizza l\u2019evoluzione dei rapporti di lavoro alle dipendenze.  A livello di quadro d\u2019insieme, nei primi due mesi del 2021 l\u2019occupazione dipendente regolare ha complessivamente ristagnato: nel bimestre gennaio-febbraio il saldo tra le posizioni attivate e quelle giunte al termine \u00e8 rimasto all\u2019incirca sugli stessi livelli del 2020, immediatamente prima dello scoppio della pandemia (-65.000 in gennaio, 55.000 in febbraio). Le cessazioni sono state 707.000 a fronte di 697.000 attivazioni. Alla fine del periodo che va dall\u2019avvio della crisi pandemica (1\u00b0 marzo 2020) al 28 febbraio 2021 sono stati creati circa 300.000 posti di lavoro in meno rispetto ai dodici mesi precedenti; dopo il punto di minimo raggiunto a met\u00e0 giugno (quasi 600 mila posti di lavoro in meno) \u00e8 stata pertanto recuperata circa la met\u00e0 del divario. L\u2019analisi dei dati sul divario di genere vede che la differenza tra le due grandezze ammonta a circa 120.000 posizioni (linea blu della fig. A, pannello a). Tale divario, sostiene la nota, pu\u00f2 dipendere da molteplici condizioni tra cui l\u2019eterogeneit\u00e0 dell\u2019evoluzione della domanda di lavoro, pi\u00f9 sfavorevole nei comparti dove la presenza femminile risulta pi\u00f9 diffusa, e dell\u2019offerta di lavoro.  Per ottenere una prima valutazione del peso dei diversi fattori si calcola uno scenario \u201ccontrofattuale\u201d ottenuto imponendo alle attivazioni nette, per ogni settore, area geografica, tipologia di contratto e classe d\u2019et\u00e0 del lavoratore, la composizione per genere osservata nello stesso mese dell\u2019anno precedente (linea rossa).La differenza tra la linea rossa e la linea blu, rappresentata dalle barre grigie della figura A, pannello a, misura pertanto quanta parte del divario di genere non \u00e8 direttamente spiegata da variazioni delle caratteristiche osservabili della domanda di lavoro.  La ricomposizione di quest\u2019ultima ha contribuito in maniera marcata al peggioramento della condizione occupazionale femminile: ad essa sono riconducibili circa 70.000 delle 120.000 posizioni perse in pi\u00f9 dalle donne rispetto agli uomini. Le restanti 50.000 riflettono per\u00f2 altri fattori, che si sono manifestati fin dall\u2019inizio della pandemia e si sono intensificati dall\u2019autunno. In particolare potrebbe avere influito la minore partecipazione delle donne al mercato del lavoro, determinata anche dalle accresciute difficolt\u00e0 di conciliare l\u2019attivit\u00e0 lavorativa con i carichi familiari. Il pannello b riporta il differenziale di genere nel tasso di attivit\u00e0 nel 2019 e nel 2020: dopo il peggioramento registrato in primavera, anche tale divario si \u00e8 accentuato in autunno e, annullando i progressi registrati nei precedenti tre anni, nel quarto trimestre del 2020 \u00e8 stato pari -19,2 punti percentuali. "}