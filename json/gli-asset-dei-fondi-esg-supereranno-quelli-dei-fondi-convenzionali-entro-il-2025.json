{"date": "20201023", "category": "PWC", "title": "Gli asset dei fondi ESG supereranno quelli dei fondi convenzionali entro il 2025", "text": "Una crescita rapida e inarrestabile. Secondo uno studio di PWC citato dal Financial Times i fondi ESG supereranno quelli tradizionali entro il 2025. Per quella data la societ\u00e0 di consulenza prevede che gli asset dei fondi che puntano sull\u2019economia sostenibile raggiungeranno i 7,6 trilioni, sulla spinta della sempre maggiore attenzione degli investitori sulle questioni climatiche e sulle disuguaglianze sociali. Nei prossimi cinque anni, quindi, \u00e8 stimato che la quota di mercato dei fondi ESG sul totale passi dal 15% al 57%. Una svolta che non potr\u00e0 mancare di fare sentire i propri effetti sui modelli economici prevalenti, andando a finanziare le aziende migliori che sapranno conciliare il proprio modello economico alle istanze sociali e di sostenibilit\u00e0 ambientale. La rivoluzione sar\u00e0 una di quelle epocali destinata a rivoluzionare l\u2019industria dell\u2019asset management. \u201cRappresenta un\u2019opportunit\u00e0 unica di quelle che si presentano una volta in un secolo, non solo per l\u2019industria dell\u2019asset management ma per il futuro sviluppo del continente europeo\u201d ha commentato Olivier Carr\u00e9, l\u2019autore dello studio di PWC al FT. La ricerca ha evidenziato l\u2019importante ruolo che avranno in questa trasformazione gli investitori istituzionali, quali i fondi pensione e le compagnie di assicurazione. In un panel di 300 operatori pi\u00f9 del 75% ha dichiarato che nel giro di un paio di anni sceglieranno esclusivamente fondi ESG per i propri investimenti. Un processo che tuttavia presenta qualche rischio. La crescita degli asset ESG sar\u00e0 guidata non solo dalla creazione di nuovi strumenti finanziari ma anche dalla trasformazione di quelli esistenti. Con il rischio che si tratti solo di un cambio si casacca e non di una vera e propria trasformazione."}