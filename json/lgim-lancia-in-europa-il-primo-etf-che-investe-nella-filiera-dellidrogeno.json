{"date": "20210212", "category": "ETF tematici", "title": "LGIM lancia in Europa il primo ETF che investe nella filiera dell\u2019idrogeno", "text": "Legal & General Investment Management (LGIM) ha annunciato il lancio dell\u2019L&G Hydrogen Economy UCITS ETF, che offre agli investitori esposizione alle opportunit\u00e0 di investimento di lungo termine offerte dalla transizione verso un\u2019economia a basse emissioni di carbonio e legata all\u2019idrogeno. Queste opportunit\u00e0 comprendono le tecnologie e le aziende che consentono la produzione di forme di idrogeno pulite e pi\u00f9 economiche e quelle che si prevede svolgeranno un ruolo fondamentale nell\u2019economia dell\u2019idrogeno. In questo caso, lo strumento replica l\u2019indice Solactive Hydogen Economy composto da 15 societ\u00e0 del settore. In un momento nel quale la politica e l\u2019economia iniziano ad allinearsi verso un mondo basato sull\u2019energia sostenibile, LGIM lancia questa strategia di investimento dinamica basata sul database proprietario di GlobalData e comprendente societ\u00e0 che operano lungo tutta la catena del valore dell\u2019idrogeno. Ci\u00f2 significa aziende con una capitalizzazione di mercato minima di 200 milioni di dollari, inclusi produttori di elettrolizzatori, produttori di idrogeno, produttori di celle a combustibile, provider di soluzioni di mobilit\u00e0 specializzati, fornitori di componenti di celle a combustibile, societ\u00e0 industriali e utility fondamentali e altri player nella catena di fornitura. La spinta globale alla riduzione delle emissioni di carbonio sta prendendo sempre pi\u00f9 piede, e per il settore dell\u2019idrogeno in Europa i policymaker stanno incoraggiando le industrie a passare all\u2019idrogeno \u201cverde\u201d prodotto senza combustibili fossili, che potrebbe portare all\u2019eliminazione fino a 830 milioni di tonnellate di emissioni globali di CO2 secondo l\u2019Agenzia Internazionale dell\u2019Energia (AIE). Si noti per\u00f2 che l\u2019idrogeno \u201cverde\u201d non rappresenta la soluzione definitiva in quanto, stando ai dati forniti dalla Royal Society of Chemistry, potrebbe soddisfare solo il 24% del nostro fabbisogno energetico e dovrebbe essere utilizzato insieme all\u2019elettrificazione per puntare a zero emissioni nette di carbonio entro il 2050. Il lancio dell\u2019ETF va incontro alla crescente domanda da parte dei clienti e dei potenziali investitori, e punta a cogliere le opportunit\u00e0 future. create dalla combinazione di politiche a basse emissioni di carbonio da parte di governi ed enti sovranazionali, progressi tecnologici e componenti sempre pi\u00f9 economiche. Questa considerazione si basa sul fatto che l\u2019idrogeno sar\u00e0 oggetto di diversi piani di investimento comunitari, Next generation UE, e nazionali, verranno stanziati 7 e 9 miliardi da Francia e Germania sull\u2019energia prodotta dalla trasformazione, tramite elettrolisi, dell\u2019idrogeno. In virt\u00f9 di questo, si stima che entro il 2050 dovrebbe portare ricavi per 2,5 trilioni e un potenziale infrastrutturale del valore di 11 trilioni. Ma nonostante l\u2019endorsement di Europa e paesi membri, attualmente la diffusione dell\u2019idrogeno verde \u00e8 fortemente penalizzata dal costo della materia prima, infatti in questo momento la produzione si attesta tra 3 e 7 dollari al Kg, rispetto a 1 dollaro se prodotta con combustibili fossili. La BNEF stima comunque che entro il 2050 il costo dovrebbe attestarsi intorno agli 1 o 2 dollari al kg grazie alla diminuzione di prezzo degli strumenti utilizzati nel processo di trasformazione come gli elettrolizzatori. Commentando il lancio, Howie Li, Head of ETFs di LGIM, ha affermato: \u201cL\u2019accesso all\u2019idrogeno pulito sar\u00e0fondamentale per ridurre le emissioni nei settori dove \u00e8 pi\u00f9 complesso farlo e dove l\u2019elettrificazione da sola non \u00e8 sufficiente. Gli impegni presi per l\u2019economia dell\u2019idrogeno da governi e imprese di tutto il mondo stanno creando opportunit\u00e0 di investimento a lungo termine, con fattori di spinta a breve termine. Riteniamo che questo fondo offra agli investitori un accesso d\u2019avanguardia a questo settore in rapida evoluzione e consenta loro di controllare la quantit\u00e0 dell\u2019esposizione all\u2019idrogeno in portafoglio insieme ai nostri ETF sull\u2019energia pulita e sulle batterie. Giancarlo Sandrin, Country Head Italy di LGIM, ha aggiunto: \u201cIn LGIM crediamo molto nella possibilit\u00e0 di offrire agli investitori un\u2019esposizione mirata e specifica all\u2019intera catena del valore delle soluzioni a basse emissioni di carbonio, attraverso la produzione, lo stoccaggio e la distribuzione di energia. Il lancio dell\u2019L&G Hydrogen Economy UCITS ETF amplia la nostra gamma tematica di punta sul mercato e sottolinea il nostro impegno nel fornire agli investitori gli strumenti di cui hanno bisogno per accedere a quei temi chiave che ci aiuteranno nella transizione verso un mondo pi\u00f9 sostenibile.\u201d"}