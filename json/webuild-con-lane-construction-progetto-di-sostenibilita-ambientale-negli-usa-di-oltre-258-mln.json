{"date": "20210512", "category": "Green City", "title": "Webuild, con Lane Construction progetto di sostenibilit\u00e0 ambientale negli USA di oltre 258 mln di dollari", "text": "Lane Construction, controllata statunitense del Gruppo Webuild (ex Salini-Impregilo), si aggiudica il\u00a0Kansas Citys Levees Flood Risk Management Project, assegnato dallo U.S. Army Corps of Engineers e del valore di circa 258 milioni di dollari. Il progetto di\u00a0sostenibilit\u00e0 ambientale\u00a0permetter\u00e0 di evitare inondazioni o superamenti degli argini nel cuore dei distretti industriali e commerciali di\u00a0Kansas City, contribuendo a salvaguardare circa 27.000 residenti e lavoratori e infrastrutture del valore complessivo di oltre 10 miliardi di dollari, inclusa una delle pi\u00f9 grandi reti di scali ferroviari degli Stati Uniti. I lavori previsti dal contratto includono l\u2019innalzamento di argini e pareti alluvionali esistenti di oltre un metro, sostituzioni e modifiche degli stessi, la realizzazione di loro nuove sezioni e numerose strutture di chiusura di paratoie situate negli stati del Kansas e Missouri per una lunghezza di circa 17 miglia delle unit\u00e0 Argentine, Armourdale e del Central Industrial District (CID) Levee sul fiume Kansas. I lavori, con inizio nel giugno del 2021, dovranno essere completati nel 2026. Il contratto rappresenta l\u2019ultima aggiudicazione di Lane in ambito idrico e dei grandi lavori di movimento terra, un\u00a0settore chiave per la crescita dell\u2019azienda e dell\u2019intero Gruppo Webuild. Nella stessa area Lane \u00e8 infatti all\u2019opera anche su un altro progetto che riguarda lavorazioni agli argini, il Blue River Basin. Lane \u00e8 inoltre impegnata in numerosi progetti idrici in tutto il Paese: la realizzazione del bacino nel sud della Florida come parte del piano di riqualifica dei terreni paludosi e delle acque reflue delle Everglades e la costruzione di tre tunnel che forniranno acqua pulita alle comunit\u00e0 di Washington, D.C., Seattle (Washington) e Fort Wayne (Indiana). Gli attuali progetti idrici di Lane rappresentano complessivamente oltre 1,5 miliardi di dollari nel portafoglio ordini dell\u2019azienda, che beneficia del know how di Webuild, leader mondiale nel settore clean water con opere infrastrutturali che coprono l\u2019intero ciclo della gestione sostenibile dell\u2019acqua.\u00a0"}