{"date": "20201116", "category": "Verso la fusione", "title": "Nexi e Nets, un altro passo verso la fusione", "text": "Nexi e Nets, a seguito dell\u2019annuncio del 2 novembre 2020, annunciano di aver sottoscritto oggi un accordo quadro vincolante avente ad oggetto l\u2019integrazione dei due gruppi attraverso una fusione che sar\u00e0 interamente realizzata in azioni. La Fusione, che si colloca nel contesto del rapido consolidamento in atto a livello internazionale ed europeo nel settore dei pagamenti digitali, segue l\u2019annuncio di Nexi dello scorso mese, per la sottoscrizione di un MoU riguardante la combinazione strategica di Nexi e SIA, che \u00e8 indipendente dalla fusione. Le due transazioni non sono collegate tra loro ma entrambe contribuiscono all\u2019ambizione di creare una PayTech a livello europeo.\u00a0 Al perfezionamento delle due operazioni, il nuovo gruppo nato dalla combinazione di Nexi, Nets e SIA risulter\u00e0 essere una delle PayTech leader a livello europeo con scala, presenza geografica e competenze uniche in grado di promuovere la transizione verso un\u2019economia cashless e digitale in Europa. Il nuovo gruppo sar\u00e0 in grado di coprire l\u2019intera catena del valore dei pagamenti digitali e di servire tutti i segmenti di mercato con un portafoglio completo di soluzioni di pagamento innovative sostenuto da una piattaforma tecnologica e competenze professionali best-in-class nel settore. Potr\u00e0, inoltre, beneficiare della presenza in diverse regioni d\u2019Europa che includono sia quelle digitalmente pi\u00f9 avanzate sia quelle ancora sotto-penetrate dal punto di vista dei pagamenti elettronici. Il nuovo gruppo avr\u00e0 dunque un posizionamento unico per sviluppare nuove partnership con banche ed esercenti nei mercati di riferimento e in Europa.\u00a0 Il CEO di Nexi, Paolo Bertoluzzo, ha commentato: \u201cGrazie all\u2019operazione appena annunciata, che segue il recente accordo per la fusione con SIA, nasce la PayTech leader a livello europeo con scala e competenze uniche per servire al meglio tutti i clienti del nuovo Gruppo in Europa: dai cittadini agli esercenti, dalle banche partner alle aziende, dalla Pubblica Amministrazione alle istituzioni. Nexi avr\u00e0 la possibilit\u00e0 di svilupparsi in un mercato quattro volte pi\u00f9 grande di quello attuale e ancora sotto-penetrato e con tassi di crescita a doppia cifra. Il nuovo gruppo, con una presenza in oltre 25 paesi, potr\u00e0 agire come motore del cambiamento digitale in Europa e contribuire in modo fondamentale alla transizione al cashless. Le persone di Nexi, insieme con i nostri azionisti di riferimento, sono al contempo fortemente motivate dalla visione del nuovo gruppo e fortemente impegnate nel perseguire questo nuovo importante passo in avanti nel nostro percorso di creazione di valore. Siamo felici di unire le nostre forze con un team di grande talento come quello di Nets, che sta portando avanti in maniera efficace la trasformazione del proprio gruppo. La combinazione di professionisti altamente qualificati e motivati da una grande passione come quelli del nuovo gruppo ha tutto il potenziale necessario per guidare il processo d\u2019innovazione nel settore dei pagamenti in Europa negli anni a venire.\u201d\u00a0 Il CEO di Nets, Bo Nilsson, ha commentato: \u201cL\u2018operazione rappresenta un importante traguardo nel percorso di Nets per diventare un campione dei pagamenti in Europa, dal nostro inizio come player locale in Danimarca e Norvegia alla nostra evoluzione come operatore interamente dedicato ai pagamenti a livello europeo. Grazie alla costante innovazione e al grande sforzo dei nostri colleghi, Nets ha cambiato il panorama dei pagamenti nei paesi del Nord Europa cos\u00ec come nel resto del continente, creando soluzioni sempre a pi\u00f9 alto valore aggiunto per i propri clienti e stakeholder. Siamo entusiasti di poter unire le nostre forze con quelle di Nexi, con cui potremo insieme rappresentare un punto di riferimento per l\u2019industria dei pagamenti e cogliere nuove opportunit\u00e0 di crescita in modo trasversale nel settore grazie alla nostra presenza in mercati strutturalmente attraenti come Germania, Austria e Svizzera, cos\u00ec come in un mercato in veloce crescita come la Polonia. La Danimarca e i paesi del Nord Europa rimangono aree di focus importanti per il gruppo, facendo leva sull\u2019esperienza che Nets ha sviluppato nel servire una delle regioni d\u2019Europa pi\u00f9 avanzate da un punto di vista digitale. L\u2019annuncio di oggi \u00e8 un\u2018attestazione delle capacit\u00e0 e dell\u2019impegno di tutti i nostri colleghi di Nets\u201d.\u00a0"}