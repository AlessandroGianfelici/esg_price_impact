{"date": "20210323", "category": "Salone CSR", "title": "Il Salone della CSR e dell\u2019innovazione social a Ivrea il 25 marzo", "text": "Attori che provengono da mondi diversi e che collaborano per promuovere modelli alternativi di sviluppo del territorio. \u00c8 quello che accade a Ivrea, dove una nuova iniziativa mette in connessione profit, non profit, tecnologie, finanza e accademia per realizzare progetti innovativi a impatto socio-ambientale. L\u2019iniziativa si chiama Walls Down ed \u00e8 stata ideata dall\u2019Associazione Il Quinto Ampliamento: l\u2019obiettivo \u00e8 accompagnare la trasformazione verso la purpose economy attraverso la cultura e la progettualit\u00e0 a impatto e ad alto contenuto tecnologico. E portare su scala nazionale il modello, a partire proprio dall\u2019esperienza piemontese. Il progetto sar\u00e0 presentato alla tappa di Ivrea de Il Salone della CSR e dell\u2019innovazione sociale che si svolger\u00e0 in diretta streaming gioved\u00ec 25 marzo 2021 dalle 16:30 alle 18:30. L\u2019incontro, dal titolo Progettualit\u00e0 a impatto: la collaborazione profit e non profit, \u00e8 realizzato con il contributo de Il Quinto Ampliamento. La partecipazione \u00e8 gratuita e aperta a tutti: per collegarsi allo streaming \u00e8 sufficiente registrarsi al seguente link del sito. All\u2019incontro online parteciper\u00e0 anche il cantante eporediese Cosmo, che condivide il ruolo di Ivrea come laboratorio per nuovi modelli di sostenibilit\u00e0 e pone l\u2019accento sull\u2019importanza di costruire un futuro equilibrato per i territori. Il Salone della CSR e dell\u2019innovazione sociale \u00e8 promosso da Universit\u00e0 Bocconi, CSR Manager Network, Global Compact Network Italia, ASviS \u2013 Alleanza Italiana per lo Sviluppo Sostenibile, Fondazione Sodalitas, Unioncamere, Koin\u00e8tica. Fino a giugno continua il Giro d\u2019Italia della CSR che declina a livello territoriale, con focus specifici a seconda delle diverse realt\u00e0 territoriali, il tema del Salone di quest\u2019anno, Rinascere sostenibili. Le tappe del tour attraversano tutto il nostro Paese da nord a sud. L\u2019ultimo appuntamento sar\u00e0 quello nazionale all\u2019Universit\u00e0 Bocconi di Milano il 12 e 13 ottobre 2021: una due giorni di confronto sui temi dello sviluppo sostenibile con incontri, dibattiti, workshop, seminari, presentazioni."}