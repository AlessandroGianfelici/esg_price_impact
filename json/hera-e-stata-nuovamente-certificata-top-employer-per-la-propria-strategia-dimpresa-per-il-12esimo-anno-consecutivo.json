{"date": "20210125", "category": "Lavoro", "title": "Hera, riceve la certificazione Top Employer anche nel 2021, per il 12esimo anno consecutivo", "text": "Hera ha ricevuto anche nel 2021, per il 12esimo anno consecutivo, la certificazione Top Employer per la gestione del personale. Il riconoscimento viene conferito dall\u2019ente olandese Top Employer Institute, che elabora una ricerca sulla qualit\u00e0 della gestione delle risorse umane, prendendo in esame pi\u00f9 di 1.600 imprese. La certificazione Top Employer attesta la strategia d\u2019impresa della multiutility che ha oltre 9000 dipendenti e per la quale l\u2019attenzione alle risorse umane costituisce da sempre un elemento fondante, grazie alle migliori pratiche in materia di welfare, condizioni di lavoro, sviluppo e formazione, diversity e innovazione. Il Gruppo si distingue anche per modalit\u00e0 organizzative che promuovono l\u2019agilit\u00e0 del lavoro e la digitalizzazione, con un progetto di smart working avviato gi\u00e0 dal 2017 e che ha gettato le basi per affrontare efficacemente l\u2019emergenza che ha interessato il Paese, mantenendo inalterata la qualit\u00e0 e l\u2019efficienza dei servizi e tutelando al tempo stesso la salute e la sicurezza di dipendenti e clienti.  Nel 2020, la multiutility ha messo in campo fin da subito un ventaglio di misure per garantire la vicinanza ai lavoratori: dal potenziamento degli strumenti tecnologici per favorire la collaborazione e il dialogo tra colleghi, al ripensamento della formazione per superare i nuovi vincoli da remoto, fino all\u2019attivazione di una polizza assicurativa Covid-19 per i dipendenti con tutte le spese coperte dall\u2019azienda. Tra gli elementi di eccellenza delle politiche delle risorse umane della multiutility, anche il piano integrato di welfare aziendale Hextra, rivolto a tutti i dipendenti, per un investimento di circa 4,5 milioni di euro nel solo 2020. Il Gruppo propone inoltre ai lavoratori campagne di sensibilizzazione, prevenzione, cura, benessere a 360\u00b0 e istruzione. La multiutility offfre anche ai dipendenti 26 ore di formazione pro capite all\u2019anno, per un totale di circa 236.000 ore erogate, grazie a un investimento di circa 2 milioni. In questo ambito, \u00e8 fondamentale il ruolo svolto da HerAcademy, la corporate university del Gruppo, che permette di dialogare con le aziende e le principali istituzioni. Resta infine centrale l\u2019impegno per la sostenibilit\u00e0 e la garanzia delle pari opportunit\u00e0, l\u2019inclusione e la valorizzazione delle diversit\u00e0: lo testimoniano la presenza del Gruppo nel \u201cDiversity & Inclusion Index\u201d 2020 di Refinitiv (ex Thomson Reuters) e l\u2019ingresso nel \u201cBloomberg Gender-Equality Index\u201d 2020. A novembre 2020, nell\u2019ambito dei fattori ESG, che comprendono anche la gestione e lo sviluppo delle risorse umane, Hera \u00e8 stata valutata come \u201cIndustry leader\u201d ed inclusa nel Dow Jones Sustainability Index World ed Europe, uno dei pi\u00f9 autorevoli indici borsistici di valutazione della responsabilit\u00e0 sociale, che raggruppa le aziende nel mondo con le migliori performance di sostenibilit\u00e0. \u201cSiamo orgogliosi di ricevere anche per il 2021 questa certificazione, che attesta una volta di pi\u00f9 gli investimenti che facciamo per le risorse umane \u2013 ha affermato Tomaso Tommasi di Vignano. Presidente Esecutivo del Gruppo Hera, \u2013 Un riconoscimento ancor pi\u00f9 significativo in un periodo complesso come questo, dove abbiamo dimostrato di saper rispondere alle difficolt\u00e0 con resilienza, ottenendo risultati di qualit\u00e0, all\u2019insegna della sostenibilit\u00e0 e generando valore per gli stakeholder e sul territorio. Abbiamo raggiunto questo traguardo grazie al lavoro di tutti i nostri dipendenti, e su di loro vogliamo continuare a investire per il benessere, la formazione, lo sviluppo, fornendo le migliori condizioni di lavoro possibili, in un contesto inclusivo e partecipativo\u201d."}