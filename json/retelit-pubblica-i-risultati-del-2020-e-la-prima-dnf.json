{"date": "20210316", "category": "Risultati 2020", "title": "Retelit pubblica i risultati del 2020 e la prima Dnf", "text": "Retelit, societ\u00e0 italiana specializzata nelle infrastrutture in fibra ottica e nella trasformazione digitale, archivia il 2020 con una performance in crescita e con l\u2019adozione della prima Dichiarazione non finanziaria (Dnf). Il gruppo guidato da Federico Protto ha registrato ricavi per 164,2 milioni, quasi raddoppiando gli 83 milioni del 2019 e un risultato netto di 15 milioni. I dati tuttavia non sono direttamente confrontabili in quando nel luglio del 2020 Retelit ha acquisito due societ\u00e0, PA group e Brennercom, successivamente integrate. Secondo il Piano industriale al 2025, il fatturato atteso del 2021 sar\u00e0 pari a un range tra gli 173 milioni e gli 188 milioni di euro. Il gruppo prosegue inoltre nel percorso avviato verso un modello economico sostenibile. E in quest\u2019ottica la prima Dichiarazione non finanziaria ha l\u2019obiettivo di offrire una visione completa, misurabile e trasparente del valore generato dall\u2019azienda, mettendo in connessione le performance finanziarie con le informazioni ESG. La Dnf della Retelit si ispira agli elementi essenziali dell\u2019Agenda 2030, approvata nel 2015 dalle Nazioni Unite con i suoi 17 obiettivi (SDGs) per uno sviluppo sostenibile. Retelit si impegna nella promozione di diversit\u00e0 e pari opportunit\u00e0, nella non discriminazione e nell\u2019equa remunerazione tra i generi. In questo senso, durante il 2020, il numero delle donne lavoratrici \u00e8 aumentato del 5,9% rispetto al 2019. Retelit si impegna nella promozione di iniziative volte all\u2019educazione e alla formazione cos\u00ec come nella promozione di innovazione e progresso tecnologico al fine di ridurre, in generale, il proprio impatto ambientale. La nuova Dnf rappresenta\u00a0il\u00a0primo\u00a0passo\u00a0verso\u00a0la\u00a0definizione\u00a0di\u00a0parametri\u00a0e target\u00a0di riferimento\u00a0di\u00a0natura\u00a0non finanziaria, anche per\u00a0le\u00a0future politiche di remunerazione\u00a0del Management del Gruppo."}