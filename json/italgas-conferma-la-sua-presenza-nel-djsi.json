{"date": "20201116", "category": "Dow Jones Sustainability Index", "title": "Italgas conferma la sua presenza nel DJSI", "text": "Italgas si conferma ai vertici della sostenibilit\u00e0 a livello mondiale grazie all\u2019inclusione, per il secondo anno consecutivo, nel Dow Jones Sustainability Index World, l\u2019indice gestito da S&P Global che include le societ\u00e0 che si sono distinte a livello globale sui temi della sostenibilit\u00e0.\u00a0 Un risultato che assume ancora pi\u00f9 rilievo in considerazione del numero sempre crescente di aziende che ambiscono a essere ammesse o confermate nell\u2019indice e dei criteri di analisi sempre pi\u00f9 stringenti adottati per individuare le migliori di esse sul piano delle performance di sostenibilit\u00e0.\u00a0 In particolare, Italgas si \u00e8 vista riconoscere i progressi ottenuti nell\u2019ambito del\u00a0Supply Chain Management e dell\u2019Environmental Reporting: riconoscimento che premia la capacit\u00e0 dell\u2019azienda di sviluppare una reportistica sempre pi\u00f9 puntuale e trasparente, grazie anche all\u2019uso di tecnologie innovative. L\u2019inclusione conferma l\u2019attenzione sempre crescente da parte di Italgas alla sostenibilit\u00e0 quale parte integrante dell\u2019azione quotidiana e della strategia di crescita, nonch\u00e9 ulteriore fonte di creazione di valore per tutti gli stakeholders."}