{"date": "20210322", "category": "Nomine ESG", "title": "FinecoBank: primo storico traguardo di parit\u00e0 di genere nel board nel Ftse Mib", "text": "FinecoBank \u00e8 la prima societ\u00e0 dell\u2019indice FTSE Mib ad avere un board a maggioranza femminile. L\u2019istituto guidato da Alessandro Foti ha cooptato il 16 marzo Alessandra Pasini, attuale CFO e Chief International and Business Development Officer di Snam, quale nuovo consigliere non esecutivo della societ\u00e0, in sostituzione di Andrea Zappia, dimessosi lo scorso 1\u00b0 marzo 2021. La nuova board member porta in maggioranza le donne nel consiglio di amministrazione, che risulta formato da 6 membri appartenenti al genere femminile e 5 a quello maschile. La novit\u00e0 rappresenta una pietra miliare nel percorso di FinecoBank e di tutto l\u2019indice Ftse Mib in quanto valorizza appieno il rispetto e l\u2019applicazione della disciplina in materia di equilibrio tra i generi.  Pasini, oltre a ricoprire il ruolo di CFO in Snam, vanta una esperienza ventennale nel settore bancario, in particolare nell\u2019investment banking tra Citi e Barclays. La sua scelta \u00e8 avvenuta in conformit\u00e0 con l\u2019istruttoria del Comitato Nomine, il CdA ha accertato il possesso dei requisiti di indipendenza ed ha, altres\u00ec, verificato la corrispondenza del Consigliere rispetto al profilo quali-quantitativo dell\u2019organo amministrativo, incluso il rispetto dei limiti al cumulo di incarichi, nonch\u00e9 il rispetto del divieto di interlocking."}