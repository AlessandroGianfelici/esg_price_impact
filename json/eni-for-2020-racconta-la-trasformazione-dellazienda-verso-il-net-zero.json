{"date": "20210512", "category": "Report di sotenibilit\u00e0", "title": "Eni for 2020 racconta il percorso di trasformazione dell\u2019azienda verso il net zero", "text": "Eni ha pubblicato\u00a0Eni for 2020, il report volontario di sostenibilit\u00e0, che illustra il contributo di Eni per una transizione equa, costruendo sul percorso dell\u2019azienda verso la\u00a0neutralit\u00e0 carbonica al 2050.\u00a0\u00a0 \u201cEni for mostra il nostro impegno per una\u00a0transizione energetica equa e inclusiva, che garantisca l\u2019accesso all\u2019energia per tutti, preservando l\u2019ambiente,\u201d ha detto\u00a0Claudio Descalzi, Ad di Eni. \u201cNegli ultimi anni abbiamo impostato la nostra strategia su un\u2019evoluzione del nostro modello di business fortemente orientato alla\u00a0creazione di valore per tutti gli stakeholder nel lungo termine, tracciando la strada che ci porter\u00e0 alla neutralit\u00e0 carbonica nel 2050\u201d. Come societ\u00e0 integrata dell\u2019energia, Eni lavora in 68 Paesi, dando concretezza alla propria Mission, che si ispira ai\u00a017 Obiettivi di Sviluppo Sostenibile delle Nazioni Unite, per rispondere alle sfide universali in un contesto sempre pi\u00f9 impegnativo, anche alla luce dell\u2019emergenza sanitaria iniziata nel 2020.\u00a0\u00a0 Eni for Neutralit\u00e0 Carbonica al 2050\u00a0racconta il percorso dell\u2019azienda verso il net zero delle emissioni GHG Scope 1, 2 e 3, in linea con l\u2019ambizione pi\u00f9 alta dell\u2019Accordo di Parigi per mantenere il riscaldamento globale entro la soglia di 1,5\u00b0C. La decarbonizzazione dei prodotti energetici e delle operazioni dell\u2019azienda sar\u00e0 conseguita attraverso\u00a0\u00a0attivit\u00e0 in parte gi\u00e0 avviate e tecnologie esistenti, che consentiranno il\u00a0raddoppio\u00a0della capacit\u00e0 di\u00a0bioraffinazione nei prossimi 4 anni, l\u2019incremento della produzione e commercializzazione di biometano e idrogeno e la crescita nella capacit\u00e0 di produzione di energia da fonti rinnovabili fino ad arrivare a\u00a060 GW al 2050, oltre che lo sviluppo di iniziative e sistemi per lo\u00a0stoccaggio e l\u2019utilizzo della CO2. Eni for a Just Transition\u00a0rende conto del rafforzamento dell\u2019impegno dell\u2019azienda al rispetto e alla promozione dei diritti umani, in linea con i\u00a0Principi Guida su Imprese e Diritti Umani delle Nazioni Unite\u00a0(UNGPs) e i 10 principi del Global Compact LEAD. Nel 2020 la societ\u00e0 ha, tra le altre cose, adottato\u00a0un nuovo Codice Etico e un nuovo Codice di Condotta Fornitori, ha assegnato un obiettivo sui diritti umani al 100% dei primi riporti dell\u2019amministratore delegato, ha erogato 33.112 ore di formazione specifiche sul tema, ha incluso\u00a0clausole sui diritti umani nel 97% dei contratti di security e ha valutato il 100% dei fornitori secondo criteri sociali. La solidit\u00e0 del percorso intrapreso \u00e8 stata confermata dal risultato nel Corporate Human Rights Benchmark, in cui Eni si \u00e8 classificata come prima societ\u00e0 tra le circa 200 societ\u00e0 valutate. Eni for A Just Transition comprende anche un capitolo tematico sulla\u00a0finanza sostenibile, un ulteriore segno dell\u2019importanza che questa riveste nella strategia societaria. Nel corso del 2020, infatti, l\u2019azienda ha continuato a consolidare il proprio impegno in materia, ottenendo importanti riconoscimenti dai principali\u00a0indici ESG utilizzati in ambito economico\u00a0per misurare le performance ambientali, sociali e di governance. Eni for Performance di sostenibilit\u00e0, infine, rappresenta le performance non finanziarie del Gruppo, evidenziando i\u00a0Key Performance Indicator\u00a0(KPI) relativi al quinquennio\u00a02016-2020\u00a0lungo le tre leve del modello di business integrato di Eni. Il\u00a0percorso di transizione di Eni\u00a0continua a raccogliere consensi anche tra i\u00a0rating ESG\u00a0pi\u00f9 diffusi sul mercato come la valutazione di leadership in quattro rating internazionali ESG: MSCI, Sustainalytics, Bloomberg ES e V.E (precedentemente Vigeo Eiris). Ulteriori valutazioni di leadership sono state ottenute nei rating di CDP Climate change, CDP Water Security e nella valutazione Tran- sition Pathway Initiative. Eni \u00e8 stata confermata, inoltre, all\u2019interno dell\u2019indice FTSE4Good Developed e, da quest\u2019anno, anche nell\u2019ESG iTraxx index. A questi si aggiunge il riconoscimento da parte di istituti di ricerca specializzati quali Carbon Tracker."}