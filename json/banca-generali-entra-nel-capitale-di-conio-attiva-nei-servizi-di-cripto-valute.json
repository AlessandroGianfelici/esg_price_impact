{"date": "20201215", "category": "Questa partnership fornir\u00e0 l\u2019offerta dei servizi di Conio ai clienti di Banca Generali nel 2021 ", "title": "Banca Generali entra nel capitale di Conio, attiva nei servizi di cripto valute", "text": "Banca Generali annuncia l\u2019avvio di una partnership di carattere societario e commerciale con la fintech Conio che opera nel settore delle cripto-valute. Conio si posiziona come wallet provider, offrendo servizi di custodia, negoziazione e reporting, focalizzati sul Bitcoin. La partnership siglata prevede l\u2019ingresso di Banca Generali nel capitale di Conio, a supporto della crescita della societ\u00e0, e la distribuzione dei suoi prodotti all\u2019interno dell\u2019offerta digitale della banca per la propria clientela. Banca Generali ha partecipato quale main investor ad un\u2019operazione di aumento di capitale di Conio per 14 milioni di dollari. Tra i wallet provider, Conio vanta una tecnologia e brevetti esclusivi volti a garantire la sicurezza di custodia e la riduzione di rischio controparte. Questi includono un sistema di custodia di valute digitali multi-firma, su 3 chiavi di sicurezza, che potr\u00e0 essere esteso a qualsiasi moneta digitale in futuro. L\u2019 AD e DG di Banca Generali, Gian Maria Mossa, ha dichiarato: \u201cUna partnership industriale importante, per il valore della tecnologia a disposizione e per la qualit\u00e0 dei manager. Sappiamo che il futuro assetto dei mercati finanziari potr\u00e0 sicuramente essere influenzato dalla tecnologia block-chain che continua a farsi largo, in primis tra le cripto-valute, cos\u00ec come in molti altri ambiti. Alcune banche centrali hanno gi\u00e0 avviato studi e progetti per l\u2019introduzione di monete digitali da affiancare ai sistemi tradizionali, player globali nei sistemi di pagamento stanno includendo questo nuovo mondo nei loro modelli di business e in Svizzera stiamo assistendo alla nascita delle prime banche su sistemi proprio di block-chain. E\u2019 in tale contesto che si inquadra l\u2019accordo con Conio: un arricchimento dei servizi offerti ai clienti, ma anche e soprattutto un partner attento all\u2019innovazione. In questo modo possiamo continuare a sviluppare la nostra piattaforma aperta sfruttando le migliori novita\u2019 che arrivano dalle best-practice internazionali. Da ultimo, mi piace sottolineare la grande attenzione al tema della sicurezza e agli aspetti regolamentari di Conio, elementi chiave su cui abbiamo costruito questa nostra partnership\u201d. Christian Miccoli, CO-CEO di Conio, aggiunge: \u201cL\u2019accordo siglato con Banca Generali rappresenta un\u2019importante passo in avanti verso una nuova epoca per l\u2019intero sistema finanziario. Dopo la fase di sviluppo e assestamento industriale degli ultimi 10 anni, le criptovalute stanno dando il via ad una nuova tangibile fase, facendo il loro ingresso nell\u2019offerta delle istituzioni finanziarie. Con questa operazione Banca Generali colloca l\u2019Italia in una posizione di leadership in Europa nella corsa per lo sviluppo di queste nuove tecnologie.\u201d"}