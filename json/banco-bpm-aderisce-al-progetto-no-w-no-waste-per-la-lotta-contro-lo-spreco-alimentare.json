{"date": "20210325", "category": "Spreco alimentare", "title": "Banco BPM aderisce al progetto NO.W! No Waste per la lotta contro lo spreco alimentare", "text": "NO.W! \u00e8 la piattaforma sviluppata da ThinkAbout che, facendo incontrare domanda e offerta, d\u00e0 la possibilit\u00e0 di acquistare a un prezzo scontato prodotti della filiera enogastronomica che altrimenti andrebbero sprecati perch\u00e9 frutto di eccedenze di magazzino o a causa di difetti estetici o di packaging. Lo spreco alimentare si configura come una vera e propria emergenza, con la sua riduzione si limita l\u2019inquinamento, si risparmia denaro e si trasmette un messaggio di attenzione verso le risorse del Pianeta. Il Progetto NO.W! No Waste risponde pienamente ai Global Goals 2030 dell\u2019ONU, dove la lotta allo spreco alimentare rappresenta uno degli obiettivi del World Food Programme. Attraverso la propria adesione alla piattaforma Banco Bpm d\u00e0 a tutti i propri dipendenti la possibilit\u00e0 di acquistare i prodotti alimentari messi in vendita su NO.W!. \u201cSiamo orgogliosi di questa iniziativa del nostro Gruppo\u201d, commenta Salvatore Poloni, Condirettore Generale di Banco BPM, \u201cPer Banco BPM significa contribuire, grazie all\u2019attivit\u00e0 dei colleghi, a intraprendere un\u2019iniziativa di consumo etico per concorrere allo sviluppo di un\u2019economia circolare e sostenibile. Ancora una volta la Banca aderisce a un obiettivo di sostenibilit\u00e0 e si impegna per portarlo a termine in maniera concreta\u201d. \u201cIl Gruppo Banco BPM\u201d \u2013 prosegue Salvatore Poloni \u2013 \u201cha, infatti, intrapreso un percorso ambizioso di integrazione della sostenibilit\u00e0 nelle proprie attivit\u00e0 a partire dalla governance, con la costituzione di un Comitato manageriale ESG presieduto dall\u2019Amministratore Delegato, che promuove e coordina tutte le iniziative su tematiche ambientali e di eguaglianza di genere. Questo impegno ha permesso a Banco BPM di ricevere un outlook positivo da parte degli analisti di Standard Ethics\u201d."}