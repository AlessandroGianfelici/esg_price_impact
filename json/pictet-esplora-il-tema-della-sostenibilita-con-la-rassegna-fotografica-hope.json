{"date": "20210218", "category": "Iniziative culturali", "title": "Pictet esplora il tema della sostenibilit\u00e0 con la rassegna fotografica \u201cHope\u201d", "text": "Il Prix Pictet, tra i principali concorsi fotografici a livello internazionale giunto all\u2019ottava edizione, arriva anche in Italia, per la prima volta a Verona, con una grande mostra dedicata quest\u2019anno al tema \u201cHope\u201d (Speranza). I 12 fotografi finalisti, protagonisti del percorso fotografico, esplorano i modi positivi in cui l\u2019umanit\u00e0 sta affrontando le attuali crisi ambientali e sociali.  L\u2019esposizione sar\u00e0 allestita presso il Palazzo della Gran Guardia dal 18 febbraio al 24 marzo e metter\u00e0 in mostra le migliori opere selezionate tra primari artisti internazionali. Il tour mondiale proseguir\u00e0 poi nelle citt\u00e0 di Milano, Tel Aviv, Shanghai, Beijing e Dublino, tra le altre. Il Prix Pictet \u00e8 stato istituito nel 2008 dal Gruppo Pictet, tra i principali gestori patrimoniali indipendenti in Europa. Ogni edizione \u00e8 stata dedicata negli anni ad un tema specifico che mira a promuovere il dibattito su problematiche legate alla sostenibilit\u00e0. Questa ottava edizione \u201cHope\u201d \u00e8 stata preceduta da: \u201cWater\u201d (prima edizione) e poi \u201cEarth\u201d, Growth\u201d, \u201cPower\u201d, \u201cConsumption\u201d, \u201cDisorder\u201d e \u201cSpace\u201d.  Alessandra Losito, Responsabile Italia di Pictet Wealth Management commenta: \u201cQuello della sostenibilit\u00e0 \u00e8 un tema da sempre caro in Pictet. Negli ultimi venti anni, siamo stati pionieri nello sviluppo di diverse strategie legate a tematiche ambientali. Vogliamo diffondere la consapevolezza riguardo all\u2019impatto positivo che ogni singolo individuo pu\u00f2 avere sull\u2019ambiente attraverso le proprie scelte di investimento ma non solo. Crediamo che con l\u2019impegno di tutti ci sia ancora margine per invertire la rotta. La crisi che stiamo affrontando si \u00e8 ultimamente esacerbata, eppure c\u2019\u00e8 ancora speranza ed \u00e8 proprio questo che viene raccontato dal lavoro dei 12 fotografi finalisti\u201d."}