{"date": "20210428", "category": "Efficientamento energetico", "title": "Al Building Cinturato di Pirelli rating \u2018Gold\u2019 in certificazione LEED per sostenibilit\u00e0 ambientale", "text": "Il\u00a0Building Cinturato, acquistato da Cattolica Assicurazioni nel 2020 tramite il Fondo Girolamo, che ospita i servizi per i\u00a0dipendenti Pirelli, ha conseguito il rating \u2018Gold\u2019 nella\u00a0certificazione LEED, a riconoscimento degli\u00a0elevati standard di sostenibilit\u00e0 ambientale\u00a0raggiunti nella sua progettazione e realizzazione. Il Building Cinturato, cos\u00ec chiamato in omaggio allo pneumatico icona di Pirelli che negli anni Cinquanta inaugur\u00f2 la tecnologia radiale, si inserisce nel progetto architettonico che ha trasformato la sede\u00a0dell\u2019Headquarters Pirelli a Milano\u00a0in un vero e proprio campus immerso nel verde.\u00a0 Il Building Cinturato \u00e8 stato certificato secondo il protocollo LEED\u00a0v.4 for Building Design and Construction \u2013 New Construction and Major Renovations\u00a0ottenendo il rating \u201cGold\u201d con\u00a066 punti e valutazioni particolarmente rilevanti nel risparmio idrico e nella riduzione dei consumi di energia.\u00a0 La certificazione LEED \u00e8 frutto di\u00a0un\u2019iniziativa volontaria\u00a0di Pirelli e della propriet\u00e0. In questo senso rappresenta un riconoscimento\u00a0al loro comune obiettivo di sostenere lo sviluppo\u00a0di un intervento immobiliare di elevata\u00a0sostenibilit\u00e0 ambientale. Deerns Italia\u00a0ha avuto il ruolo di\u00a0progettista degli impianti meccanici ed elettrici e delle facciate, oltre che di consulente LEED per la fase di progetto e costruzione. La societ\u00e0 ha anche svolto attivit\u00e0 specialistiche di modellazione energetica dinamica e daylight, ricoprendo inoltre il ruolo di Commissioning Authority per l\u2019effettuazione del commissioning degli impianti."}