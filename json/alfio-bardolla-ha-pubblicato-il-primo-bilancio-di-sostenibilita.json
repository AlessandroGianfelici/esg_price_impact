{"date": "20210430", "category": "Bilancio di Sostenibilit\u00e0", "title": "Alfio Bardolla ha pubblicato il primo Bilancio di Sostenibilit\u00e0", "text": "Alfio Bardolla Training Group, PMI Innovativa leader in Italia nel digital financial & business training, quotata sul mercato AIM Italia, ha comunicato la pubblicazione del primo Bilancio di Sostenibilit\u00e0. Il Bilancio di sostenibilit\u00e0, redatto sulla base degli standard internazionali GRI (Global Reporting Initiative),contiene le linee guida della strategia di ABTG, che riassume obiettivi, attivit\u00e0, impatti e risultati dell\u2019organizzazione nei confronti dei suoi Stakeholder nelle 3 dimensioni della sostenibilit\u00e0: economica, ambientale e sociale. Particolare rilevanza nel primo bilancio di sostenibilit\u00e0 sono stati i temi dell\u2019educazione finanziaria al servizio della crescita economica individuale e sociale.  Nonostante il contesto economico e sociale causato dalla pandemia in rapida e costante evoluzione, infatti, ABTG ha saputo adeguarsi velocemente al cambiamento, ridefinendo la propria offerta e il modello operativo. Il potenziamento della fruizione online dei corsi e l\u2019incremento del piano di uscite di nuovi prodotti ha permesso di anticipare la transizione dal modello tradizionale a quello online, cos\u00ec come la strategia di comunicazione si \u00e8 focalizzata principalmente nel 2020 verso la promozione della formazione a distanza.  Sotto il profilo organizzativo, le risorse che si occupavano di eventi sono state riconvertite in un team di video editing, evidenziando le capacit\u00e0 di adattamento e di risposta, ma anche di resilienza e di governance efficace di ABTG. Il risultato \u00e8 stato un impatto sociale ed economico che ha coinvolto oltre 9000 persone che hanno partecipato ai corsi online nel 2020, confermando la vocazione di ABTG verso una educazione finanziaria sostenibile, riconosciuta tra i fattori abilitanti al raggiungimento degli obiettivi di sviluppo sostenibile (SDGs, Sustainable Development Goals), parte integrante dell\u2019Agenda 2030 delle Nazioni Unite.  Un buon livello di alfabetizzazione finanziaria permette, infatti, di costruire un mondo pi\u00f9 sostenibile anche sotto il profilo sociale e ambientale, poich\u00e9 \u2013 favorendo l\u2019inclusione \u2013 aiuta a colmare le lacune e a mitigare le disuguaglianze. Nell\u2019esperienza di ABTG questo approccio si \u00e8 sempre rivelato fondamentale non solo nella sua accezione pi\u00f9 \u201cumanistica\u201d di attenzione all\u2019ambiente e alle persone, ma soprattutto nella sua capacit\u00e0 di sostenere il business sul lungo periodo. Un modello di business sostenibile richiede lo sviluppo coerente del tessuto sociale e della crescita economica nel rispetto dei valori etici e dell\u2019ambiente. Ma l\u2019impatto sociale di ABTG non \u00e8 solo rivolto verso le comunit\u00e0 e i clienti: dagli indicatori rilevati emerge infatti una partecipazione consistente di personale dipendente e collaboratori Alfio Bardolla Training Group S.P.A. coinvolti nel business con una sostanziale parit\u00e0 di genere (44% del totale dei dipendenti e consulenti femminile) e una attenzione verso la fascia pi\u00f9 giovane (sotto i 30 anni) pari al 28% del totale delle risorse impiegate (dipendenti e consulenti). Importante anche l\u2019attenzione rivolta verso la gestione della sicurezza dei dati e della privacy dei clienti, che in questo settore \u00e8 uno dei temi pi\u00f9 rilevanti e delicati da controllare: nel corso del biennio 2019-2020 la Societ\u00e0 non ha ricevuto sanzioni e non sono state registrate violazioni di dati personali (data breach). Alfio Bardolla, CEO&Founder di Alfio Bardolla Training Group, ha commentato: \u201cIl bilancio di sostenibilit\u00e0 \u00e8 il primo passo verso un percorso di crescita e di sviluppo sostenibile e ci ha consentito di approfondire la riflessione sui progetti realizzati e le scelte intraprese, sui valori che hanno guidato le nostre azioni e sulle relazioni che abbiamo costruito, non solo all\u2019interno dell\u2019azienda, ma anche e soprattutto all\u2019esterno. Crediamo in una cultura d\u2019impresa che connetta in una visione sistemica e univoca diversi ambiti e competenze complementari attraverso un trasferimento di conoscenza ad una pluralit\u00e0 di persone che collaborano insieme per la creazione di valore condiviso nel lungo periodo.\u201d"}