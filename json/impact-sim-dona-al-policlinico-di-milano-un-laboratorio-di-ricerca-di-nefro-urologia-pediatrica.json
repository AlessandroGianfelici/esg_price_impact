{"date": "20210310", "category": "Social Impact", "title": "IMPact SIM dona al Policlinico di Milano un laboratorio di ricerca di Nefro-Urologia Pediatrica", "text": "IMPact SIM, con una logica di coerenza rispetto ai suoi valori fondanti, ha scelto di donare 570.000 euro al Policlinico di Milano per la realizzazione di un laboratorio di ricerca traslazionale di Nefro-Urologia Pediatrica. IMPact si \u00e8 dotata di uno statuto che prevede che almeno il 50% degli utili annuali generati sia destinato a supportare iniziative di carattere sociale. L\u2019obiettivo del nuovo laboratorio sar\u00e0 quello di combinare discipline, risorse, competenze e tecniche per promuovere miglioramenti nella prevenzione, nella diagnosi e nelle terapie integrando studi ed esperienze di varia natura in modo da offrire soluzioni in grado di migliorare prognosi, prevenzione, screening e terapie del paziente, e in generale le politiche della salute, portando la ricerca dal laboratorio al letto del paziente e al dialogo con la comunit\u00e0. Fausto Artoni, Presidente di IMPact SIM commenta: \u201cSiamo molto onorati di poter dare il nostro contributo alla creazione del nuovo Laboratorio del Policlinico di Milano di Ricerca Traslazionale in Nefro-urologia Pediatrica diretto dal Professor Montini. L\u2019idea di offrire il nostro supporto finanziario a quest\u2019iniziativa arriva gi\u00e0 nel corso del 2019. Sin da subito ci \u00e8 sembrata un\u2019occasione concreta per sostenere la ricerca scientifica nel campo medico e allo stesso tempo supportare un\u2019istituzione sanitaria di grande importanza per il benessere della collettivit\u00e0. Crediamo che dal fare impresa derivi non solo la responsabilit\u00e0 di soddisfare con professionalit\u00e0 le esigenze di clienti e dipendenti, ma anche quella di contribuire a migliorare concretamente, ciascuno nella misura e con le modalit\u00e0 pi\u00f9 adatte, la qualit\u00e0 di vita delle persone. L\u2019impegno triennale di IMPact SIM su questa iniziativa del Policlinico ci d\u00e0 grande soddisfazione, proprio perch\u00e9 permette alla nostra visione aziendale di passare dalla teoria alla pratica\u201d. IMPact SIM nasce nel 2018 dall\u2019idea di Fausto Artoni, Stefano Mach e Gherardo Spinola, tre professionisti con esperienze d\u2019eccellenza nel mondo dell\u2019asset management, che si sono uniti con l\u2019obiettivo di creare una realt\u00e0 aziendale indipendente capace di costituire un polo d\u2019attrazione del risparmio in Italia. IMPact SIM si caratterizza per un modello di business a forte vocazione sociale, il quale si fonda sull\u2019idea che la capacit\u00e0 aziendale di creare valore economico possa essere messa sistematicamente a disposizione della collettivit\u00e0. "}