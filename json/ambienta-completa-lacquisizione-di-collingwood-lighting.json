{"date": "20210216", "category": "Investimenti ESG", "title": "Ambienta completa l\u2019acquisizione di Collingwood Lighting", "text": "Ambienta, il pi\u00f9 grande fondo europeo di Private Equity focalizzato sulla sostenibilit\u00e0, ha annunciato l\u2019acquisizione di Collingwood, leader di mercato nell\u2019ideazione, produzione e distribuzione di illuminazione a LED in ambito residenziale, esterni, commerciale e industriale. Rispetto ad altre tecnologie di illuminazione quali alogena e fluorescente, l\u2019illuminazione a LED consuma meno energia, ha una durata superiore e pertanto minori necessit\u00e0 di sostituzione, e di conseguenza consente un sensibile risparmio nelle emissioni di CO2. L\u2019adozione di soluzioni di illuminazione a LED ha ancora ampi spazi di crescita, dato che ad oggi rappresenta solo il 50% circa del totale installato: esiste quindi una parte sostanziale del mercato rappresentata da soluzioni di illuminazione datate e scarsamente sostenibili, che andr\u00e0 incontro a una graduale sostituzione verso il LED. Con sede a Sywell, Northamptonshire (UK), Collingwood \u00e8 un pioniere del settore, fra i primi nel Regno Unito ad aver creato una gamma di prodotti di illuminazione a LED ideati appositamente per il mercato della distribuzione elettrica. Fondata nel 1901, nella sua lunga storia Collingwood ha costruito una solida reputazione per l\u2019elevata qualit\u00e0, affidabilit\u00e0, design e performance tecnica dei propri prodotti, fornendo al contempo un supporto tecnico e un servizio di alta qualit\u00e0 ai propri clienti. Ambienta \u00e8 un Asset Manager focalizzato sulla sostenibilit\u00e0 ambientale con sedi a Milano, Londra, Parigi e D\u00fcsseldorf e gestisce asset per 2 miliardi di dollari concentrandosi su investimenti in societ\u00e0 pubbliche e private guidate dai megatrend ambientali. Il mercato dell\u2019illuminazione a LED nel quale opera Collingwood \u00e8 stimato in oltre 1,3 miliardi di sterline a valore nelle aree geografiche nelle quali opera la societ\u00e0, ossia Regno Unito e Francia \u2013 mercati sostenuti da diversi fattori di crescita strutturali. L\u2019azienda \u00e8 riuscita a capitalizzare questa opportunit\u00e0 mantenendo ed accrescendo la propria quota di mercato, in particolare nel segmento residenziale ed esterni, sviluppando ed espandendo con successo la propria gamma di prodotti. Collingwood \u00e8 riuscita inoltre ad inserirsi con successo in nuovi verticali del mercato, come le applicazioni commerciali e industriali. Il gruppo manageriale di Collingwood, guidato dal CEO Steve Grao, manterr\u00e0 una partecipazione significativa nella societ\u00e0. La partnership con Ambienta consentir\u00e0 ai manager di perseguire nuove opportunit\u00e0 di crescita sia organiche che per linee esterne, con l\u2019obiettivo strategico di creare un leader di mercato a livello paneuropeo nel settore dell\u2019illuminazione a LED. Francesco Lodrini, Partner di Ambienta, ha commentato: \u201cCollingwood \u00e8 perfettamente allineata alla nostra strategia di supportare medie imprese sostenute da trend legati alla sostenibilit\u00e0 ambientale nello sviluppo organico e attraverso M&A internazionale. Questa \u00e8 la seconda acquisizione realizzata da Ambienta nel Regno Unito in 12 mesi, riprova di un impegno a lungo termine in una geografia strategica.\u201d"}