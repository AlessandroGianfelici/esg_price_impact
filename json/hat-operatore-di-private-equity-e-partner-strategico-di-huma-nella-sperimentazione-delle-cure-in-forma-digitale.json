{"date": "20210514", "category": "Investimenti ESG", "title": "HAT, operatore di Private Equity, \u00e8 partner strategico di Huma nella sperimentazione delle cure in forma digitale", "text": "Huma Therapeutics Limited, societ\u00e0 internazionale specializzata in tecnologia per la sanit\u00e0 che coniuga cura predittiva e machine learning, ha completato un aumento di capitale di 107 milioni di euro finalizzato allo sviluppo della piattaforma digitale. All\u2019operazione parteciper\u00e0 anche l\u2019operatore di private equity HAT, unica societ\u00e0 italiana ad essere stata scelta come partner strategico e finanziario nell\u2019investimento.  Huma \u00e8 stata recentemente annoverata dal Financial Times come l\u2019azienda sanitaria europea a pi\u00f9 rapida espansione. L\u2019operazione deliberata prevede la facolt\u00e0 di promuovere un ulteriore aumento di capitale di 58 milioni da esercitarsi in futuro, che porterebbe il totale del capitale raccolto a pi\u00f9 di 165 milioni.  L\u2019intervento di HAT, attraverso il suo fondo HAT Technology & Innovation, \u00e8 finalizzato a supportare la crescita di Huma sul mercato domestico. L\u2019aumento di capitale vede come capofila Leaps by Bayer e Hitachi Ventures, accanto alla partecipazione degli azionisti esistenti \u00e8 previsto l\u2019ingresso di nuovi investitori strategici e finanziari quali, oltre al fondo HAT, Samsung Next, Sony Innovation Fund by IGV, Unilever Ventures, cos\u00ec come Nikesh Arora (ex presidente di SoftBank) e Michael Diekmann (presidente di Allianz). Il nuovo investimento verr\u00e0 destinato all\u2019espansione della piattaforma digitale di Huma a livello internazionale e, in particolare, negli Stati Uniti, in Asia, in Europa \u2013 quindi anche in Italia \u2013 e in Medio Oriente. Le risorse permetteranno, inoltre, lo sviluppo tecnologico e commerciale della piattaforma, con l\u2019obiettivo di portare le cure proattive e predittive su scala globale e di alimentare gli \u201cospedali a domicilio\u201d \u2013 in forma digitale \u2013 supportando le aziende farmaceutiche e la ricerca scientifica nei pi\u00f9 grandi studi clinici decentralizzati mai effettuati. Ignazio Castiglioni, co-founder e AD di HAT, ha commentato: \u201cMai come in questo momento si \u00e8 raggiunto un livello di consapevolezza altissimo sui vantaggi e sul valore dell\u2019innovazione tecnologica in campo sanitario come fattore cruciale e strettamente correlato a ogni aspetto della vita sociale ed economica di un Paese. La tecnologia pioneristica di Huma pu\u00f2 essere un vero game-changer nel settore della sanit\u00e0 e della ricerca scientifica. HAT, con il suo quarto fondo di private equity, \u00e8 entusiasta di collaborare con Huma e il suo management best in class e di offrire, grazie alle nostre competenze e ad un network consolidato, il supporto necessario alla crescita sul mercato domestico, che siamo certi potr\u00e0 generare molto valore per il sistema sanitario e i cittadini\u201d. Dan Vahdat, fondatore e CEO di Huma, ha concluso: \u201cQuesto \u00e8 un momento cruciale nello sviluppo di Huma. Abbiamo partner eccezionali ed investitori strategici che sosterranno la nostra missione che mira ad aiutare le persone in tutto il mondo a vivere pi\u00f9 a lungo. Stiamo gi\u00e0 dimostrando come \u201cl\u2019ospedale a domicilio\u201d possa trasformare il mondo dell\u2019assistenza sanitaria e come gli studi clinici decentralizzati possano far progredire la ricerca con approcci che solo un anno fa sembravano inimmaginabili. Ora vogliamo accelerare il ritmo del cambiamento, continuando ad innovare per raggiungere le migliori cure e ricerche medico-scientifiche in tutto il mondo\u201d."}