{"date": "20210210", "category": "Risultati 2020", "title": "Banco Bpm, nell\u2019anno del Covid chiude i conti in utile e d\u00e0 forte impulso all\u2019integrazione della sostenibilit\u00e0 nella propria attivit\u00e0", "text": "Il 2020 ha richiesto un particolare sforzo a Banco Bpm poich\u00e9 la pandemia ha colto la banca mentre era impegnata a indirizzare i propri sforzi sul miglioramento della redditivit\u00e0 e dell\u2019efficienza, dopo avere completato l\u2019ambizioso de-risking e la riorganizzazione dopo fusione tra Milano e Verona nel 2017. L\u2019istituto \u00e8 riuscito a chiudere i passati 12 mesi con un recupero della redditivit\u00e0 operativa e un utile di 21 milioni, nonostante l\u2019incremento del costo del rischio dovuto agli effetti del Covid-19 (salito a 122 bp di cui 50 legati al Covid-19), alle spese per la chiusura di 300 sportelli e per gli esodi, senza le quali il risultato sarebbe stato positivo per 330 milioni.  L\u2019impegno sul miglioramento operativo \u00e8 stato affiancato da un importante sforzo di implementazione di un percorso ambizioso di integrazione della sostenibilit\u00e0 nella propria attivit\u00e0 a partire dalla governance. Nel 2020 l\u2019istituto ha strutturato il proprio sistema di governo della politica ESG con la costituzione di un Comitato manageriale ESG presieduto dall\u2019amministratore delegato, la supervisione delle tematiche ambientali, sociali e di governance \u00e8 stata attribuita al Comitato Controllo Interno e Rischi. Al contempo \u00e8 stata creata una struttura organizzativa focalizzata sulla sostenibilit\u00e0. Sono poi stati fatti passi concreti in linea con le best practice, integrando i criteri ESG nelle politiche di remunerazione del top management.  In tema ambientale \u00e8 stato gi\u00e0 conseguito l\u2019obiettivo di utilizzare al 100% energie rinnovabili. L\u2019energia elettrica consumata \u00e8 stata prodotta totalmente da fonti rinnovabili certificate evitando l\u2019emissione in ambiente, nel 2020, di oltre 32.000 tonnellate di CO2 equivalenti. Nel corso del 2020, il Gruppo ha concluso con successo le attivit\u00e0 di implementazione necessarie per l\u2019adozione di un Sistema di Gestione ISO in conformit\u00e0 alle normativa vigente (energia e ambiente ma anche salute e sicurezza del lavoro.  Con riferimento a prodotti e servizi legati alla sostenibilit\u00e0, l\u2019istituto ha lanciato il prodotto ecobonus 110% per le famiglie, che vede circa 3.000 pratiche in lavorazione, mentre a breve verr\u00e0 avviata un\u2019offerta di mutui green. A favore delle aziende che intendono investire in sostenibilit\u00e0 e green transition, Banco BPM ha stanziato dallo scorso dicembre un plafond di 5 miliardi di euro denominato \u201cInvestimenti Sostenibili 2020-2023\u201d. Quanto ai prodotti finanziari, le masse di risparmio gestito che integrano processi di investimento ESG sono pari a 17,5 miliardi a fine 2020, grazie anche all\u2019integrazione delle politiche di investimento adottate dal partner Anima SGR.  Il processo di integrazione degli obiettivi ESG e i passi per realizzarli gi\u00e0 implementati sono stati recepiti positivamente dagli analisti di Standard Ethics, che hanno attribuito al rating di BancoBPM un outlook positivo.  Sempre in riferimento agli stakeholder, Castagna ha dichiarato di essere molto fiducioso per le prospettive per il 2021, che potrebbe anche vedere l\u2019istituto impegnato in una nuova operazione di aggregazione, ed \u00e8 stata deliberata la proposta di un dividendo da 6 centesimi per azione (per un monte dividendi complessivo di 90,6 milioni), in linea con le indicazioni della BCE."}