{"date": "20210423", "category": "PMI", "title": "Unicredit, nuovi finanziamenti per 100 milioni a supporto delle PMI del Mezzogiorno", "text": "Unicredit eroga nuovi finanziamenti per 100 milioni di euro a supporto delle PMI del Mezzogiorno. \u00c8 l\u2019ultima tranche in ordine di tempo di un portafoglio complessivo da 300 milioni di euro messo a disposizione da UniCredit grazie all\u2019adesione al programma SME Initiative indetto congiuntamente da Ministero dello Sviluppo Economico (MiSE), Banca Europea per gli Investimenti (BEI), Fondo Europeo per gli Investimenti (FEI) e Commissione Europea. I nuovi finanziamenti, con garanzia diretta del Fondo Centrale di Garanzia per le PMI rilasciata a titolo gratuito, hanno la finalit\u00e0 di facilitare l\u2019accesso al credito per le Micro, Piccole e Medie imprese del Mezzogiorno (Abruzzo, Basilicata, Calabria, Campania, Molise, Puglia, Sardegna e Sicilia), grazie a tempi di erogazione pi\u00f9 brevi e condizioni particolarmente favorevoli. I fondi messi a disposizione da UniCredit, da erogarsi entro il prossimo mese di ottobre, beneficiano infatti di un pricing particolarmente competitivo in quanto la banca, in virt\u00f9 di accordi stipulati con il Fondo Europeo per gli Investimenti, si impegna a riconoscere all\u2019impresa uno sconto sul tasso finale, con una riduzione di almeno 80 punti base rispetto ad analoghe operazioni erogate dalla banca e non rientranti nella SME Initiative. Gli obiettivi dell\u2019iniziativa sono quelli di incentivare gli investimenti delle PMI del Sud Italia in questa difficile fase congiunturale, oltre a sostenere il capitale circolante delle imprese colpite degli effetti della pandemia di Covid-19. \u201cGrazie all\u2019adesione a SME Initiative \u2013 hanno affermato Andrea Casini e Remo Taricani, co-CEO Commercial Banking Italy di UniCredit \u2013 consentiamo alle imprese del Sud di ottenere credito con pi\u00f9 velocit\u00e0 e a condizioni vantaggiose, mettendo a disposizione risorse importanti, utili a superare l\u2019emergenza e accelerare la ripartenza. L\u2019iniziativa \u00e8 una ulteriore conferma dell\u2019impegno di UniCredit per le imprese del Mezzogiorno e si aggiunge ai 400 milioni di euro erogati in soli 8 mesi dalla banca per finanziare 8 mila imprese del Mezzogiorno nell\u2019ambito di un plafond concesso da CDP per supportare le PMI e Mid-Cap italiane particolarmente colpite dall\u2019emergenza Covid-19\u201c Nel dettaglio, i nuovi finanziamenti messi a disposizione da UniCredit per le imprese del Mezzogiorno possono soddisfare le seguenti finalit\u00e0: Sono ammissibili ai finanziamenti, che potranno essere di importo massimo di 5 milioni, le spese relative ad acquisizione di beni materiali e immateriali e al finanziamento del capitale circolante (es. scorte, costi del personale, pagamento fornitori)."}