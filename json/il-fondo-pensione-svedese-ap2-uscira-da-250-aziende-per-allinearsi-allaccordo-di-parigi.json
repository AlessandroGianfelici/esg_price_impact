{"date": "20201211", "category": "Il fondo gestisce masse per 39 miliardi", "title": "Il fondo pensione svedese AP2, uscir\u00e0 da 250 aziende per allinearsi all\u2019Accordo di Parigi", "text": "Andra AP-fonden, AP2, uno dei cinque pi\u00f9 grandi fondi del sistema pensionistico svedese e uno dei pi\u00f9 grandi fondi pensione del Nord Europa con asset pari a 39 miliardi di euro, ha deciso di allineare i propri portafogli agli obiettivi dell\u2019Accordo di Parigi. AP2 ha revisionato i propri indici e portafogli, sulle azioni estere e obbligazioni societarie, in modo da raggiungere l\u2019obiettivo di 1,5 gradi dell\u2019Accordo di Parigi. Ci\u00f2 significa, tra le altre cose, il ritiro dagli investimenti in societ\u00e0 che generano ricavi dalla vendita di combustibili fossili. In totale il fondo ha stilato un elenco di 250 societ\u00e0 che intende escludere dal portafoglio per abbattere il rischio climatico derivante dagli investimenti globali e ridurre ulteriormente la carbon footprint. AP2 ha rettificato le partecipazioni di azioni globali e obbligazioni societarie che gestisce internamente per garantire che siano coerenti con il Paris Aligned Benchmark, PAB, senza compromettere le caratteristiche di rendimento e rischio degli indici. Il fatto che AP2 gestisca le sue partecipazioni in linea con il PAB significa che il Fondo non investe in societ\u00e0 che generano pi\u00f9 dell\u20191% del loro fatturato dal carbone, pi\u00f9 del 10% del loro fatturato dal petrolio e pi\u00f9 di 50% del loro fatturato dal gas. In linea di principio, questo esclude l\u2019intero settore energetico. Il Fondo non investe neanche in societ\u00e0 di servizi pubblici che possiedono pi\u00f9 del 50% dei loro ricavi dai combustibili fossili.  Eva Halvarsson, Ceo di AP2, ha confermato: \u201dIn realt\u00e0, stiamo andando oltre il requisito di PAB di dimezzare l\u2019impronta di carbonio nel primo anno perch\u00e9 stiamo gi\u00e0 riducendo l\u2019impronta di carbonio delle nostre obbligazioni societarie globali di circa il 75% e quella delle nostre azioni globali di circa il 70% perch\u00e9 vorremo raggiungere le emissioni zero nette entro il 2045\u201d."}