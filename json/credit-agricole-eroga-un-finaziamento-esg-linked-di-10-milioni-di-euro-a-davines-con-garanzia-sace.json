{"date": "20210120", "category": "ESG linked Loan", "title": "Cr\u00e9dit Agricole eroga un finaziamento ESG linked di 10 milioni di euro a Davines con garanzia Sace", "text": "Cr\u00e9dit Agricole Italia e Davines, azienda specializzata nella produzione di prodotti cosmetici professionali, scelgono di valorizzare la sostenibilit\u00e0 ambientale, sociale ed economica.\u00a0\u00a0Su questi principi si basa il finanziamento di 10 milioni di euro, garantito da SACE nell\u2019ambito dell\u2019attivit\u00e0 di supporto all\u2019export e all\u2019internazionalizzazione delle imprese italiane, erogato nei giorni scorsi da Cr\u00e9dit Agricole Italia a favore dell\u2019azienda, che prevede una riduzione del pricing in base al rispetto di parametri comunicati nel bilancio di sostenibilit\u00e0 pubblicato annualmente. Contestualmente, Davines si \u00e8 impegnata a destinare il beneficio economico atteso ad alcune iniziative di Crowdforlife, la piattaforma di crowdfunding di Cr\u00e9dit Agricole Italia pensata per agevolare enti e associazioni no profit nella promozione dei loro progetti, contribuendo alla realizzazione degli stessi attraverso la raccolta di donazioni online su tutto il territorio nazionale. In poco pi\u00fa di un anno di vita, CrowdForLife ha raggiunto oltre 2000 donatori, ospitando numerose raccolte fondi e proseguendo costantemente nella ricerca di nuovi progetti da raccontare e sostenere. Con questa iniziativa il Gruppo Cr\u00e9dit Agricole, leader mondiale nel campo dei Green e Social Bond nonch\u00e9 in prima linea da moltissimi anni sulle tematiche ESG, e Davines, divenuta societ\u00e0 benefit nel 2019 nonch\u00e8 certificata B-Corp dal 2016, che ha assunto, tra gli altri, l\u2019ambizioso impegno di raggiungere l\u2019obiettivo di net zero emissions entro il 2030, hanno voluto sottolineare il ruolo centrale della sostenibilit\u00e0 nel proprio modello di business. \u201cL\u2019accordo appena formalizzato coniuga un\u2019operazione di finanziamento con elementi innovativi e conferma quanto per Cr\u00e9dit Agricole Italia la sostenibilit\u00e0 sia parte integrante di una strategia. Oltre alla centralit\u00e0 del cliente e all\u2019eccellenza nella relazione, abbiamo adottato anche una politica rigorosa per la valutazione dei temi ambientali, sociali ed etici\u201d, dichiara Olivier Guilhamon, Vice Direttore Generale Corporate di Cr\u00e9dit Agricole Italia.\u00a0\u00a0 \u201cSiamo particolarmente orgogliosi di poter generare impatto positivo sul territorio, grazie all\u2019operazione appena finalizzata con Cr\u00e9dit Agricole Italia, con cui condividiamo valori e approccio. Come B Corp e come stakeholder company, crediamo nel ruolo primario dell\u2019impresa, fondamentale nella necessaria transizione a un nuovo modello di economia rigenerativa, che \u2018restituisca\u2019 al pianeta e alla comunit\u00e0, generando valore economico e sociale a tutti i livelli\u201d dichiara Davide Bollati, Presidente di Davines."}