{"date": "20210419", "category": "Alta formazione", "title": "Intesa Sanpaolo, l\u2019Universit\u00e0 di Pavia e la Fondazione Monte di Lombardia insieme a sostegno della ricerca", "text": "Intesa Sanpaolo, l\u2019Universit\u00e0 di Pavia e la Fondazione Monte di Lombardia hanno siglato una convenzione quadro volta a sostenere il processo di innovazione nell\u2019offerta formativa dell\u2019Universit\u00e0 e la valorizzazione economica, sociale e culturale del territorio pavese. Sono intervenuti alla presentazione Mario Cera, Ordinario dell\u2019Universit\u00e0 degli studi di Pavia, Gian Maria Gros-Pietro, Presidente Intesa Sanpaolo, Aldo Poli Presidente Fondazione Banca del Monte di Lombardia, Ferruccio Resta, Presidente Conferenza dei Rettori delle Universit\u00e0 Italiane e Rettore Politecnico di Milano, Francesco Svelto, Rettore Universit\u00e0 degli Studi di Pavia e Daniela Viglione, Direttore Scientifico Italiadecide. Il ruolo che le universit\u00e0 sono chiamate a svolgere per sviluppare conoscenza e valorizzare i risultati della ricerca, determinando cos\u00ec un impatto sulla societ\u00e0 in termini di nuova occupazione e benessere, \u00e8 destinato ad assumere anche nel quadro del Next Generation EU un\u2019importanza sempre pi\u00f9 significativa. L\u2019Universit\u00e0 di Pavia ha promosso un importante progetto di potenziamento del dottorato di ricerca, trovando in Intesa Sanpaolo e in Fondazione Banca del Monte di Lombardia due partner attenti. La nuova partnership, sancita da una convenzione quadro, prender\u00e0 avvio con il prossimo anno accademico e avr\u00e0 termine nell\u2019anno accademico 2025-2026. Prevede undici borse triennali all\u2019anno per cinque cicli consecutivi. Il percorso che si avvia non solo promette importanti risultati riguardo allo sviluppo di nuove conoscenze e applicazioni, ma anche lo sviluppo di una significativa dimensione internazionale. L\u2019iniziativa contribuir\u00e0 a consolidare il prestigio e la qualit\u00e0 dell\u2019Universit\u00e0 di Pavia, con riflessi positivi sull\u2019economia del territorio. I temi sono quelli oggi pi\u00f9 strategici e urgenti per la societ\u00e0 nella prospettiva di una crescita equa e sostenibile: dalle fonti di energia rinnovabili allo studio della neuro-robotica, dalle minacce virali al trattamento automatico del linguaggio. In particolare, gli 11 contesti scientifici che saranno potenziati sono: 1. Neuroscienze: un approccio trans-disciplinare dall\u2019analisi modellistica alla neuro-robotica, con al centro le neuropatologie umane. 2. Fotovoltaico sostenibile, accumulo e produzione di energia, decarbonizzazione e processi \u201cGreen\u201d: il fotovoltaico efficiente a basso costo, lo stoccaggio dell\u2019energia e materiali innovativi in una l\u2019economia circolare dall\u2019acqua ai rifiuti. 3. Microelettronica: sviluppo di circuiti integrati per sensoristica, diagnostica medica ed Internet dellecose, con particolare attenzione alle comunicazioni con standard 5G. 4. Medicina personalizzata: dagli studi preclinici al DNA del paziente, passando per la \u201cNext Generation Sequencing\u201d, il modelling di malattie, terapie farmacologiche e dispositivi medici ingegnerizzati per il singolo paziente. 5. Fluidica digitale per le Scienze della Vita: sviluppo di dispositivi biomedicali intelligenti dedicati all\u2019infusione ospedaliera e domiciliare negli ambiti terapeutici della degenza, nutrizione artificiale, terapia del dolore e rianimazione; sviluppo di nuovi dispositivi fluidici e sensoristica avanzata per le scienze della vita. 6. Minacce virali emergenti: non solo Covid-19; ricerca molecolare, epidemiologica e clinica di infezioni virali emergenti anche veicolate da insetti infestanti. 7. Modelli e tecnologia per monitorare e prevedere movimenti della crosta terrestre. 8. Archeologia, e archeogenomica: il capitale archeologico e archeogenomico italiano. 9. Risorse linguistiche e trattamento automatico del linguaggio: digitalizzazione e l\u2019annotazione di corpora chiusi di lingue antiche e creazione di corpora di lingue contemporanee. 10. Stampa 3D e materiali avanzati: progettazione e produzione con tecnologie innovative di componenti in materiali avanzati per il mondo manifatturiero e per il mondo della salute personalizzata.\u00a0 11. Disciplina giuridica delle imprese azionarie complesse, sostenibilit\u00e0, interessi. Oltre al potenziamento del dottorato di ricerca, la convenzione prevede l\u2019attivazione di un \u201cCentro studi sul Diritto delle grandi imprese azionarie\u201d intitolato al Prof. Guido Rossi, gi\u00e0 allievo e docente dell\u2019Ateneo, e di un Corso di perfezionamento specialistico in materia di \u201cGrandi imprese azionarie, sostenibilit\u00e0 e compliance\u201d presso il Collegio Ghislieri. Il progetto sar\u00e0 organizzato dal Centro in collaborazione col Dipartimento di Giurisprudenza, sempre in un\u2019ottica di innovazione e alta qualificazione e sar\u00e0 sostenuto in via esclusiva da Intesa Sanpaolo. Gian Maria Gros-Pietro, Presidente Intesa Sanpaolo, ha dichiarato: \u201cLa Convenzione con l\u2019Universit\u00e0 di Pavia, una delle pi\u00f9 antiche al mondo e tra le pi\u00f9 prestigiose, e la Fondazione Banca del Monte, oggi azionista Intesa Sanpaolo, costituisce un potente strumento di sviluppo delle capacit\u00e0 di ricerca dell\u2019Ateneo e della sua possibilit\u00e0 di attrarre talenti. Undici borse di dottorato triennali per cinque cicli consecutivi rappresentano un fattore di stabilit\u00e0 importante per la programmazione delle attivit\u00e0 di ricerca e di studio. Ne beneficia anche il Gruppo che, grazie a questo scambio vivace e continuo con gli atenei, 60 in tutto il paese, trae conoscenza specialistica e risorse competenti: l\u201983% delle persone che assumiamo infatti \u00e8 laureata, un dato importante rispetto ai 3.500 giovani che entreranno in Intesa Sanpaolo da qui al 2024\u201d. Aldo Poli, Presidente Fondazione Banca del Monte di Lombardia, ha confermato: \u201cQuesto eccellente progetto conferma ci\u00f2 di cui eravamo convinti, ovvero, che l\u2019acquisto di Ubi Banca da parte di Banca Intesa rinnova l\u2019attenzione al territorio che era stata garantita: nei passaggi che si sono verificati, dalla Banca del Monte di Lombardia attraverso i vari istituti di credito che si succeduti, non \u00e8 cambiata la posizione centrale dei territori, in particolare pavese e milanese. L\u2019iniziativa presentata oggi costituisce un importante tassello nel percorso di sviluppo economico e sociale del territorio a cui da sempre la Fondazione dedica il proprio impegno\u201d. Francesco Svelto, Rettore dell\u2019Universit\u00e0 di Pavia, ha commentato: \u201cLa nuova convenzione dell\u2019Universit\u00e0 di Pavia con Intesa Sanpaolo e Fondazione Banca del Monte di Lombardia permetter\u00e0 di coinvolgere giovani studiosi nell\u2019ambito delle attivit\u00e0 di ricerca attraverso un significativo incremento di borse di dottorato. In particolare, proporremo temi legati alla sostenibilit\u00e0 e alle nuove sfide della societ\u00e0. \u00c8 mia ferma convinzione che una universit\u00e0 impegnata nella ricerca \u00e8 una universit\u00e0 che coinvolge i giovani\u201d."}