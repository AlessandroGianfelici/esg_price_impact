{"date": "20210212", "category": "Transizione energetica", "title": "Italgas mette in esercizio altri 130 km di reti native digitali, in Sardegna", "text": "Italgas, attraverso la sua societ\u00e0 di distribuzione Medea, ha dato il via in questi giorni alle attivit\u00e0 di messa in esercizio di ulteriori 130 chilometri circa di reti native digitali al servizio di otto comuni nel Sud della Sardegna.  \u201cLa Sardegna \u2013 ha commentato l\u2019Ad di Italgas, Paolo Gallo \u2013 si conferma il principale incubatore di una nuova generazione di infrastrutture destinata a cambiare il volto della distribuzione del gas in Italia e in Europa e a contribuire in maniera determinante alla transizione energetica. Questa rete, la pi\u00f9 moderna del Paese, sar\u00e0 in grado, in un futuro non lontano, di accogliere anche gas rinnovabili come biometano, idrogeno e metano sintetico\u201d. Le reti saranno inizialmente alimentate attraverso carri cisterna, in attesa di poter installare i gi\u00e0 previsti depositi criogenici di Gnl (gas naturale liquefatto) che garantiranno continuit\u00e0 del servizio e massima flessibilit\u00e0 nell\u2019approvvigionamento del metano.\u00a0 Negli otto comuni, che contano complessivamente circa 32.000 abitanti, la societ\u00e0 ha gi\u00e0 realizzato circa 5.800 predisposizioni e raccolto 6.500 manifestazioni d\u2019interesse all\u2019allacciamento alla rete. L\u2019avvio delle attivit\u00e0 di distribuzione \u00e8 stato tempestivamente comunicato anche alle Societ\u00e0 di Vendita affinch\u00e9 possano procedere alla sottoscrizione dei contratti di fornitura. Attraverso Medea, societ\u00e0 di distribuzione del Gruppo, Italgas \u00e8 presente in 17 dei 38 bacini in cui \u00e8 divisa la Sardegna, compresi i principali capoluoghi. Sull\u2019isola Italgas ha cominciato a operare nel 2017 attraverso l\u2019acquisizione di diversi operatori e concessioni. I lavori per la realizzazione delle nuove reti digitali sono in stato avanzato in tutte le aree in concessione e l\u2019intervento ha gi\u00e0 contribuito alla creazione di oltre 600 nuovi posti di lavoro nell\u2019indotto."}