{"date": "20210511", "category": "Polizze ESG", "title": "Camusso (Intesa Sanpaolo Life) i nuovi prodotti saranno allineati con la tassonomia UE", "text": "Intesa Sanpaolo Life \u00e8 l\u2019impresa leader nei prodotti di ramo terzo, le cosiddette polizze unit linked e ora la priorit\u00e0 strategica \u00e8 rafforzare l\u2019integrazione dei fattori ESG (Environmental, Social e Governance) all\u2019interno della propria offerta. Nel 2020, nonostante le dinamiche Covid 19, che hanno rallentato per molti mesi l\u2019attivit\u00e0 di sviluppo del business, ha raccolto nuovi premi per 3,8 miliardi e raggiunto masse gestite per 38,1 miliardi. Un andamento positivo per la compagnia che, insieme a Intesa Sanpaolo Assicura per il ramo danni, a Intesa Sanpaolo RBM Salute per il ramo salute e a Fideuram Vita, rappresenta uno dei pilastri della Divisione Insurance, la divisione di Intesa Sanpaolo che presidia il settore assicurativo e ha archiviato il 2020 con un utile di 753,5 milioni. Quello della protezione, secondo il piano industriale del colosso del credito tricolore, \u00e8 un segmento destinato a ricoprire un peso sempre maggiore nel gruppo. Oltre alla crescita interna favorita dalla capillare presenza sul territorio dell\u2019istituto e dallo sviluppo dei canali digitali, Intesa Sanpaolo Vita ha recentemente concluso le acquisizioni di Aviva Vita e Lombarda Vita e nei prossimi mesi concluder\u00e0 anche l\u2019acquisizione di Cargeas. L\u2019arrivo nel gruppo di Ubi ha portato in dote circa 17 miliardi di risparmio assicurativo vita, nonch\u00e9 pi\u00f9 di 2,5 milioni di clienti. In questo scenario, per il 2021 Intesa Sanpaolo Life prevede diverse novit\u00e0 non solo in termini di lancio di prodotti caratterizzati da una attenzione alle variabili ESG sulle quali la Compagnia intende rafforzare gli impegni, sulla scia dei nuovi regolamenti europei e nel solco gi\u00e0 tracciato con il lancio delle pi\u00f9 recenti polizze. Sforzi che sono testimoniati anche dalla recente adesione di Intesa Sanpaolo Life all\u2019iniziativa Formula, attraverso la quale il gruppo guidato da Carlo Messina intende raccogliere fondi tramite la piattaforma For Funding, con l\u2019ambizione di promuovere nel 2021 oltre 30 iniziative sociali in tutto il territorio italiano. Intesa Sanpaolo destiner\u00e0, inoltre, al progetto un euro per diversi prodotti acquistati on line. ESGnews ha chiesto a Massimo Camusso, Chief executive officier di Intesa Sanpaolo Life, quali sono i prossimi programmi della compagnia e, in particolare, come intende rafforzare il percorso verso la sostenibilit\u00e0. Intesa Sanpaolo Life \u00e8 stata la prima societ\u00e0 del gruppo ad aderire all\u2019iniziativa Formula. Quali sono le ragioni di questa scelta e in concreto cosa farete?\u00a0 Con questo progetto abbiamo intenzione di finanziare progetti che abbiano valenza etica, sociale e ambientale sul territorio nazionale in collaborazione con le strutture di Intesa Sanpaolo. Si tratta di un gesto concreto, con ricadute positive nel tempo a vantaggio di tutti i cittadini. Come si declina la sostenibilit\u00e0 per una compagnia di assicurazione quale Intesa Sanpaolo life? La sostenibilit\u00e0 consiste nel dare ai nostri clienti dei prodotti validi dal punto di vista finanziario, con forti valenze assicurative e con grande attenzione alle tematiche ambientali, sociali e di governance (ESG). A questo riguardo si evidenza che, in quanto parte della Divisione Insurance di Intesa Sanpaolo, Intesa Sanpaolo Life ha aderito ai principi PSI (Principles of Sustainable Insurance). Avete allineato i vostri prodotti alla SFDR e con quali risultati?\u00a0 I prodotti di nuova concezione di Intesa Sanpaolo Life sono nati con una forte caratterizzazione ESG e quindi gi\u00e0 in linea con le richieste dell\u2019articolo 8 del Regolamento UE 2088 del 2019. La loro attitudine \u00e8 stata pertanto chiaramente riflessa\u00a0nel Regolamento dei Fondi Interni che fanno parte del set documentale che viene fornito al cliente al momento della sottoscrizione. Il nuovo regolamento europeo\u00a0ha inoltre\u00a0richiesto alla Compagnia di dotarsi di una Politica di Investimento ESG, che riguarda gli investimenti diretti che la Compagnia fa, e di un\u00a0criterio di selezione degli investimenti in fondi, che devono essere a loro volta in linea con le direttive del Regolamento e quindi allineati con i suoi articoli 8 o 9, e valutati periodicamente sul rating medio di sostenibilit\u00e0 dei portafogli investiti, che deve essere sempre di alto livello e comunque non inferiore al livello \u201cCCC\u201d. Le informazioni a questo proposito sono contenute nella documentazione precontrattuale fornita al cliente in fase di sottoscrizione, e gli esiti del monitoraggio ed in generale di compliance con il regolamento stesso verranno anche ribaditi in sede degli invii di rendicontazione annuali. Siete stati tra i primi a lanciare delle polizze ESG. Come stanno andando e la clientela ha mostrato interesse verso queste caratteristiche dei prodotti?\u00a0 Siamo stati tra i primi, lanciando gi\u00e0 a marzo del 2019 il prodotto DoppioCentro, che investe prevalentemente in ambiti di sostenibilit\u00e0. Abbiamo fatto seguire nel corso del 2020 altri due prodotti ESG, Prospettiva Sostenibile e Valore Pro Insurance,\u00a0mettendo anche\u00a0a disposizione di coloro che avevano gi\u00e0 sottoscritto prodotti Prospettiva i nuovi fondi ESG di Prospettiva Sostenibile. I nostri clienti hanno dimostrato di apprezzare questo nostro sforzo un po\u2019 pionieristico di voler anticipare i tempi, anche perch\u00e9 i temi di sostenibilit\u00e0 sono ormai entrati nella consapevolezza di molti investitori informati. Avete nuove iniziative in programma?\u00a0 A parte l\u2019iniziativa Formula lanciata all\u2019inizio di quest\u2019anno,\u00a0con la quale Intesa Sanpaolo Life finanzia nel corso del tempo progetti selezionati\u00a0sul territorio che abbiano una valenza etica, sociale e ambientale,\u00a0il piano \u00e8 di articolare con contenuti sempre pi\u00f9 stringenti dal punto di vista ESG, anche avvalendosi dei nuovi criteri tassonomici in corso di definizione regolamentativa, anche i nuovi prodotti che usciranno nel corso dell\u2019anno e successivamente e con i quali stiamo valutando di sostenere progetti di economia circolare. Quali aspettative avete per il 2021?\u00a0 Lanceremo dei nuovi prodotti/fondi interni assicurativi ESG cercando di fornire, in aggiunta a quelle richieste dalla Regolamentazione, delle nuove informazioni che permettano ai nostri clienti \u00a0di apprezzare lo sforzo di Intesa Sanpaolo Life sul fronte ESG. ISP life ha adottato dei target/obiettivi ESG in quanto societ\u00e0?\u00a0 In generale le iniziative ESG coinvolgono numerosi ambiti che spaziano da iniziative sulle facilities (come la riduzione del consumo energetico, l\u2019aumento della raccolta differenziata e l\u2019eliminazione delle plastiche dove possibile) ai processi ( sempre pi\u00f9 \u201cpaperless\u201d). Anche gli investimenti del patrimonio di propriet\u00e0 di Intesa Sanpaolo Life sono stati declinati in chiave ESG, in coerenza con quanto fatto sul fronte degli investimenti a supporto delle polizze assicurative. In pi\u00f9 la Compagnia ha fatto propri i principi ESG, incorporandoli nelle proprie metriche di governance."}