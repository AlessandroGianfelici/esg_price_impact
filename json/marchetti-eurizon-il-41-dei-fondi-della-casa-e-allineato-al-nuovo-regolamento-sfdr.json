{"date": "20210329", "category": "Intervista", "title": "Marchetti (Eurizon): il 41% dei fondi della casa \u00e8 allineato al nuovo regolamento SFDR", "text": "Sono pari a 73 miliardi di euro le masse di fondi comuni di Eurizon, corrispondenti al 41% dei 178 miliardi complessivi, che promuovono caratteristiche ambientali e/o sociali oppure hanno obiettivi di investimento sostenibile, secondo il regolamento SFDR, entrato in vigore il 10 marzo scorso. Eurizon, tra le principali societ\u00e0 italiane di asset management, ha completato l\u2019esame dei fondi gestiti, inclusi quelli lussemburghesi, stabilendo quali sono allineati all\u2019articolo 8, che promuovono obiettivi ambientali e/o sociali, quali rientrano nell\u2019articolo 9, che hanno obiettivi di investimento sostenibile, e tutti gli altri, che possono integrare o meno i rischi di sostenibilit\u00e0 nelle decisioni di investimento, cos\u00ec come previsto dall\u2019articolo 6 del Regolamento. In totale i fondi art.8 o art. 9 sono 123 su un totale di 640.  Tenuto conto delle nuove logiche di classificazione, si tratta di un numero nettamente superiore a quello risultante dall\u2019ultima fotografia del settore effettuata da Assogestioni a dicembre 2020, che includeva 55 \u201cfondi sostenibili e responsabili\u201d promossi da Eurizon, per un totale di 17,7 miliardi di masse gestite, che contribuivano a fare di Intesa Sanpaolo, il leader nella classifica dei fondi sostenibili in Italia con un patrimonio complessivo di 24,5 miliardi e una quota del 30,4%. La differenza \u00e8 dovuta al fatto che la SFDR prende in esame tutte le masse gestite, mentre la classifica includeva solo i fondi etichettati come sostenibili e responsabili dalla casa e indica che in realt\u00e0 l\u2019analisi ESG \u00e8 stata assorbita nelle pratiche di gestione del gruppo anche per i prodotti che non venivano specificatamente considerati ESG. ESGnews ha chiesto a Claudio Marchetti, responsabile equity che ha coordinato il progetto sulla normativa SFDR della societ\u00e0 di gestione, com\u2019\u00e8 stata condotta l\u2019analisi e quali sono le caratteristiche dei fondi delle diverse categorie e l\u2019approccio di Eurizon all\u2019investimento ESG. Come \u00e8 stato condotto il processo di allineamento dei vostri fondi alla nuova normativa europea sulla trasparenza della sostenibilit\u00e0 dei fondi? Abbiamo aggiornato la nostra politica di sostenibilit\u00e0, di cui ci eravamo gi\u00e0 dotati a partire dal 2017. Attualmente tutti i nostri fondi con gestione attiva non investono in emittenti dei settori che riteniamo non \u201csocialmente responsabili\u201d. Rientrano in questo tipo di esclusioni le societ\u00e0 caratterizzate da un evidente coinvolgimento diretto nella manifattura di armi non convenzionali (come, per esempio, le mine antiuomo, le bombe a grappolo o le armi biologiche) o da ricavi che provengono da attivit\u00e0 collegate con il carbone termico, verso i quali \u00e8 applicata una esclusione vincolante per i fondi attivi. Per i prodotti indicizzati, invece, l\u2019investimento diretto massimo consentito \u00e8 pari al peso dell\u2019emittente nel parametro di riferimento. Applichiamo inoltre un altro tipo di limitazione agli investimenti in ottica ESG. In cosa consiste? Riguarda aziende che sono considerate emittenti \u201ccritici\u201d, cio\u00e8 caratterizzate da una pi\u00f9 elevata esposizione a rischi ambientali, sociali e di governo societario. Sono quelle che presentano un livello di rating di sostenibilit\u00e0 ESG pi\u00f9 basso nell\u2019universo di investimento azionario e obbligazionario corporate assegnato da un info-provider specializzato. Per queste societ\u00e0 viene attivato un processo di \u201cescalation\u201d che determina eventuali restrizioni e/o esclusioni sui patrimoni gestiti; attraverso un\u2019interazione proattiva nei confronti delle societ\u00e0 emittenti partecipate cerchiamo di migliorare le loro pratiche in ottica ESG e arriviamo alla decisione di disinvestire qualora non riscontriamo una risposta soddisfacente da parte della societ\u00e0. Il nostro approccio parte da un confronto aperto con il management, ricorrendo anche al voto in assemblea sulle tematiche che riteniamo rilevanti nell\u2019interesse dei patrimoni gestiti. E per i fondi che rientrano negli articoli 8 e 9 quali policy seguite? Integriamo i fattori ESG nell\u2019analisi, selezione e composizione dei portafogli gestiti con l\u2019obiettivo di costruire portafogli caratterizzati da uno \u201cscore ESG\u201d superiore a quello del relativo universo di investimento sulla base delle valutazioni effettuate da un info-provider specializzato. Rientra in questa categoria anche il processo di selezione degli investimenti dei Fondi Etici [Eurizon Azionario Internazionale Etico, Diversificato Etico e Obbligazionario Etico], basato su peculiari criteri positivi e negativi definiti in coordinamento con il Comitato di Sostenibilit\u00e0. Il Comitato \u00e8 indipendente ed autonomo rispetto alla SGR ed \u00e8 composto da personalit\u00e0 di riconosciuta probit\u00e0 e moralit\u00e0. Inoltre per alcuni nostri fondi calcoliamo, utilizzando i dati acquisiti da info-provider, l\u2019impronta di carbonio misurando le emissioni di diossido di carbonio (CO2) generate dagli emittenti, con l\u2019obiettivo di costruire portafogli caratterizzati da una impronta di carbonio inferiore a quella del proprio universo di investimento. Infine per quanto riguarda l\u2019investimenti ad impatto adottiamo metodologie di selezione degli investimenti finalizzate a generare un impatto sociale o ambientale insieme ad un ritorno finanziario misurabile. Di seguito una tabella di raccordo tra le Strategie implementate da Eurizon rispetto all\u2019integrazione dei rischi di sostenibilit\u00e0 dei prodotti finanziari ai sensi del Regolamento SFDR: Quali obiettivi avete in termini di percentuale di masse ESG sul totale? Quando il quadro regolamentare europeo sar\u00e0 pi\u00f9 chiaro potremmo osservare uno spostamento in articolo 9 anche di alcuni fondi, attualmente in art. 8 che, ad esempio, adottano logiche di integrazione connesse al carbon footprint, oltre a quelli dei green bond. Inoltre, guardando al futuro \u00e8 immaginabile che il lancio di nuovi fondi comuni vedr\u00e0 quasi solo fondi articolo 8 o 9. Pu\u00f2 fornire un breve cenno all\u2019attivit\u00e0 di engagement e voto svolto nelle assemblee delle partecipate? Nell\u2019ultimo anno abbiamo partecipato ad oltre 100 assemblee degli azionisti e avuto oltre 800 occasioni di engagement con gli emittenti (di cui circa un quarto con focus su tematiche ESG). Com\u2019\u00e8 formato il team ESG e strutturato all\u2019interno della societ\u00e0? Abbiamo 3 diversi team con un focus specifico collegato a tematiche ESG all\u2019interno dell\u2019area Investimenti per un totale di 10 risorse: un team che si occupa di analisi ESG, un team che si occupa di Corporate Governance e voting, un team che segue i temi di Sostenibilit\u00e0 a livello di organismi internazionali. Vi sono numerosi team di gestione che implementano portafogli con logiche ESG."}