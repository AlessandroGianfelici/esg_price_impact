{"date": "20210429", "category": "Finanziamento ESG", "title": "UniCredit e DZ Bank, 72 milioni a Duferco per nuovo impianto siderurgico sostenibile", "text": "UniCredit e DZ Bank hanno accordato a Duferco un finanziamento di 72 milioni di euro finalizzato alla realizzazione di un nuovo impianto produttivo, basato su avanzati standard ambientali, che consentir\u00e0 alla societ\u00e0 di realizzare nel sito di Brescia processi produttivi d\u2019avanguardia, all\u2019insegna della sostenibilit\u00e0. Il finanziamento \u00e8 stato erogato a Duferco Travi e Profilati, l\u2019azienda italiana del Gruppo tra i leader europei nella produzione di travi e laminati lunghi, per supportare l\u2019acquisto e l\u2019installazione di una innovativa linea di produzione, realizzata dall\u2019azienda tedesca\u00a0SMS Group, che permetter\u00e0 di ampliare e innovare la capacit\u00e0 produttiva del sito di San Zeno Naviglio, in provincia Brescia. Il progetto consentir\u00e0 all\u2019azienda di realizzare con ciclo integrato in maniera verticale prodotti cosiddetti lunghi, settore nel quale Duferco vanta in Italia una quota di mercato intorno al 40%. Il nuovo impianto, che potr\u00e0 aggiungere\u00a0650 mila tonnellate di capacit\u00e0 produttiva, verr\u00e0 realizzato secondo i pi\u00f9 avanzati standard ambientali sia sotto il profilo energetico,\u00a0con l\u2019utilizzo prevalente di energia da fonti rinnovabili\u00a0(con la possibilit\u00e0 di alimentazione a idrogeno), che sotto l\u2019aspetto delle materie utilizzate, impiegando al 97% scarti ferrosi. Avr\u00e0 inoltre positive ricadute occupazionali dirette e indirette sul territorio. Il finanziamento ha una durata di 11 anni. UniCredit e DZ Bank hanno agito in qualit\u00e0 di Mandated Lead Arranger e Bookrunner. UniCredit ha inoltre ricoperto il ruolo di ECA Agent e Facility Agent. \u201cQuesto progetto guarda al domani\u00a0\u2013 ha osservato\u00a0Augusto Gozzi, Amministratore Delegato di Duferco Travi e Profilati\u00a0\u2013 perch\u00e8 rappresenta un investimento importante che conferma la proiezione del nostro gruppo verso un modello di sviluppo innovativo e sostenibile\u201d. \u201cSupportiamo un investimento che creer\u00e0 nuova occupazione, porr\u00e0 la massima attenzione alla sostenibilit\u00e0 dei processi produttivi e accrescer\u00e0 la competitivit\u00e0 sui mercati europei di un\u2019azienda italiana che ha fatto la storia del settore siderurgico e sta crescendo grazie all\u2019innovazione\u201d ha commentato\u00a0Alfredo De Falco, Head of CIB Italy di UniCredit."}