{"date": "20210313", "category": "Societ\u00e0 di consulenza", "title": "Le aziende familiari hanno una forte vocazione social, ma faticano nell\u2019ESG", "text": "Le imprese a conduzione familiare sono in ritardo nella definizione di standard ambientali e sociali, con poco pi\u00f9 di un terzo che ha definito una strategia di sostenibilit\u00e0, secondo un sondaggio pubblicato da PwC, Mentre le aziende a conduzione familiare, in particolare in Europa e negli Stati Uniti, durante la pandemia COVID-19 si sono focalizzate su donazioni, beneficenza e sul sostegno ai dipendenti, la maggior parte di esse ha messo la sostenibilit\u00e0 nel dimenticatoio, come ha dimostrato il sondaggio della societ\u00e0 di consulenza su 2.801 proprietari di imprese familiari. Non subendo la pressione degli investitori, che pungola le societ\u00e0 quotate a stabilire standard ambientali, sociali e di governance (ESG), le imprese familiari hanno implementato quella che PwC ha descritto nella 10th Global Family Business Survey: From trust to impact: Why family businesses need to act now to ensure their legacy tomorrow, come una \u201cconcezione sempre pi\u00f9 obsoleta di come le aziende dovrebbero rispondere alla societ\u00e0\u201d. \u201c\u00c8 chiaro che le imprese familiari a livello globale hanno un forte impegno per uno scopo sociale pi\u00f9 ampio\u201d, ha affermato Peter Englisch, leader mondiale delle imprese familiari di PwC, per\u00f2 lo studio evidenzia come questa attitudine non si sia strutturata in pratiche ESG e sia concentrata soprattutto sull\u2019elemento Social. La maggior parte delle aziende del campione ha ritenuto il mantenimento del personale una priorit\u00e0 durante la pandemia e circa l\u201980% si \u00e8 impegnato in una qualche forma di responsabilit\u00e0 sociale proattiva, spesso attraverso la filantropia. Ma pi\u00f9 di tre quarti delle imprese familiari con sede negli Stati Uniti e il 60% di quelle in Gran Bretagna hanno posto maggiore enfasi sui contributi sociali diretti, principalmente tramite beneficenza, rispetto a implementare un approccio strategico alle questioni ESG. L\u2019immagine delle aziende familiari che appare dal sondaggio \u00e8 di organizzazioni solide (solo il 21% ha affermato di avere avuto necessit\u00e0 di un aumento di capitale in un periodo, quello della pandemia, in cui le aziende hanno raccolto la cifra record di 3,6 trilioni di dollari e l\u201986% prevede una crescita nel 2022), ancorate a valori tradizionali di protezione della comunit\u00e0, dei dipendenti e dell\u2019azienda stessa. Ma poco inclini al cambiamento e all\u2019organizzazione formale nell\u2019ambito della governance, come pratiche ESG e in ritardo nella digitalizzazione. Il 55% delle aziende afferma che \u00e8 possibile che si aprano all\u2019introduzione di pratiche sostenibili ma solo il 37% in media ha messo in atto strategie. \u201cLe aziende familiari non stanno dando priorit\u00e0 alle materie della sostenibilit\u00e0, non capendo che oramai l\u2019ESG non \u00e8 pi\u00f9 un \u201cqualcosa di carino da avere\u201d ma \u00e8 un imperativo per il business. Il problema \u00e8 che in questo modo non si rendono conto di mettere a rischio quello a cui tengono di pi\u00f9 e cio\u00e8 la protezione dell\u2019azienda e l\u2019eredit\u00e0 familiare\u201d scrivono nella survey English e Peter Bartels leader mondiale delle imprese familiari di PwC. Secondo il sondaggio, le aziende familiari asiatiche hanno sovraperformato di gran lunga le loro pari americane ed europee nell\u2019incorporazione della sostenibilit\u00e0 nel loro approccio fondamentale al business; infatti il il 79% delle imprese familiari cinesi stanno dando la priorit\u00e0 alla sostenibilit\u00e0, rispetto al 23% negli Stati Uniti."}