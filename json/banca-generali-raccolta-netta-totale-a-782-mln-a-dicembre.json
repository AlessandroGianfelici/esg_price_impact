{"date": "20210113", "category": "Raccolta netta dicembre", "title": "Banca Generali, raccolta netta totale a 782 mln a dicembre", "text": "La raccolta netta totale di Banca Generali a dicembre 2020 \u00e8 stata pari a 782 milioni di euro (+27% su dicembre 2019) e le soluzioni gestite (fondi e wrappers) si sono attestate a 737 milioni di euro (+91%), il valore pi\u00f9 alto di sempre su base mensile. Complessivamente nel 2020 la raccolta ha sfiorato i 5,9 miliardi di euro (in crescita del 14,3% sui 5,1 miliardi del 2019). In particolare le soluzioni gestite hanno raggiunto i 3,2 miliardi di euro (+71% rispetto allo scorso anno) mostrando una netta accelerazione nel corso dell\u2019ultimo trimestre, pari a 1,3 miliardi di euro. Nello specifico tra le soluzioni gestite, la Sicav lussemburghese LUX IM ha mostrato un\u2019accelerazione rispetto al trend di crescita dei mesi precedenti con una raccolta retail di 261 milioni di euro nel mese (1,9 miliardi da inizio anno). Seguono i contenitori assicurativi e finanziari (222 milioni di euro nel mese) per un totale di 1 miliardo da inizio anno. Infine la raccolta retail in architettura aperta di fondi di terzi si \u00e8 attestata a 285 milioni di euro (825 milioni da inizio anno). Le nuove masse sotto consulenza evoluta del mese sono state pari a 177 milioni di euro (1,3 miliardi da inizio anno) raggiungendo il totale di 6 miliardi in costante crescita rispetto ai 4,7 miliardi dello scorso anno (+28%) e dunque raggiungendo con un anno di anticipo il livello pi\u00f9 elevato del target fissato per il 2021 nell\u2019ambito del Piano Strategico 2019-21. Le masse totali a fine 2020 sono superiori ai 74 miliardi di euro. "}