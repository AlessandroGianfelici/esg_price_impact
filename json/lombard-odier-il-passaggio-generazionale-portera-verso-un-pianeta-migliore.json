{"date": "20210415", "category": "Speciale Consulentia21", "title": "Lombard Odier, il passaggio generazionale porter\u00e0 verso un pianeta migliore", "text": "Gestire il passaggio generazionale con la logica della sostenibilit\u00e0 \u00e8 una tappa quasi obbligata per la costruzione di un pianeta migliore. Questo \u00e8 uno dei messaggi alla base dell\u2019incontro organizzato da Lombard Odier nella seconda edizione digitale di Consulentia21: \u201cSostenibilit\u00e0: passaggio generazionale di un pianeta migliore\u201c. Il confronto, moderato da Giancarlo Fonseca, Head of distribution Italia di Lombard Odier, ha visto la partecipazione di Davide Bollati, Presidente del Gruppo Davines azienda che ha transitato dalla chimica al beauty sostenibile ed \u00e8 una Bcorp, e Davide Oldani, Chef di D\u2019O, 2 Stelle Michelin e 1 Stella Green, che hanno illustrato il percorso di crescita sostenibile delle loro imprese. Davide Oldani, Chef e titolare di D\u2019O, ha spiegato come la sostenibilit\u00e0 sia entrata nella sua cucina: \u201cIl core business del nostro ristorante \u00e8 quello di offrire ai clienti un prodotto fresco e sano. In questo senso un ruolo fondamentale \u00e8 svolto dalla capacit\u00e0 di offrire i prodotti di stagione. Questo ci garantisce un triplice beneficio, garantendo la sostenibilit\u00e0 nella filiera agricola, la sostenibilit\u00e0 economica e di performance dei ristoratori dato il minor costo dei prodotti. Infine grazie a questo processo si garantisce un prodotto finale sano per i nostri clienti\u201d. Oldani ha evidenziato anche l\u2019impegno della sua azienda nella formazione di nuove generazioni di professionisti del sistema della ristorazione, con la costruzione di un nuovo istituto alberghiero. L\u2019approccio dello chef \u00e8 diventato un caso di studio da parte della Harvard Business School per la sua sostenibilit\u00e0 e il suo impatto sia da un punto di vista ambientale e sia da un punto di vista sociale. Con Davide Bollati, Presidente del Gruppo Davines, si \u00e8 parlato di impresa rigenerativa ed inclusiva, di Target NetZero e dell\u2019impatto che la Rivoluzione della Sostenibilit\u00e0 avr\u00e0 sulle generazioni future. Bollati ha raccontato il percorso sostenibile del suo gruppo, che \u00e8 partito dall\u2019attivit\u00e0 dell\u2019azienda di famiglia attiva nel settore della chimica per approdare al settore del beauty sostenibile: \u201cLa sostenibilit\u00e0 \u00e8 stato un driver fondamentale per la crescita del nostro gruppo. A dimostrazione del nostro impegno \u00e8 il fatto che dal 2016 siamo un B-Corporation. Inoltre abbiamo costruito una nuova sede della nostra azienda, totalmente eco-friendly\u201d.  Per Bollati la sostenibilit\u00e0 \u00e8 un percorso di ricerca, non \u00e8 uno status. In questo senso essere sostenibili significa essere sempre alla ricerca di nuove soluzioni compatibili con tre elementi fondamentali come l\u2019economia circolare, la biodiversit\u00e0 e la transizione energetica. E ha anche ricordato l\u2019impegno in Regeneration 20|30, una coalizione per un nuovo paradigma economico, sociale e ambientale. La rilevanza e la trasversalit\u00e0 dei temi della sostenibilit\u00e0, infine, sono state messe in evidenza da Fonseca, che ha convenuto, tra l\u2019altro, sull\u2019importanza di fare scelte strategiche con una logica di medio-lungo termine anche per le realt\u00e0 attive nel settore finanziario come Lombard Odier, Bcorp certificata dal 2016."}