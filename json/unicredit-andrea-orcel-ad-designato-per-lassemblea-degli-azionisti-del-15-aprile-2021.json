{"date": "20210128", "category": "Nomine", "title": "Unicredit, Andrea Orcel Ad designato per l\u2019assemblea degli azionisti del 15 aprile 2021", "text": "Il Consiglio di Amministrazione di UniCredit ha identificato all\u2019unanimit\u00e0 Andrea Orcel come prossimo Amministratore Delegato, da inserire nella lista dei candidati per il rinnovo del Consiglio di Amministrazione, in sostituzione dell\u2019Amministratore Delegato uscente, Jean Pierre Mustier. La lista sar\u00e0 presentata per l\u2019approvazione alla prossima assemblea degli azionisti (AGM) del 15 aprile 2021. Ottenuta l\u2019approvazione della lista da parte dell\u2019AGM, il Consiglio confermer\u00e0 la sua nomina ad Amministratore Delegato. Il presidente Cesare Bisoni ha dichiarato: \u201cDopo un\u2019intensa ricerca e un accurato processo di valutazione, sono lieto di comunicare che il Consiglio ha scelto all\u2019unanimit\u00e0 Andrea Orcel come Amministratore Delegato designato di UniCredit. Andrea ha un ragguardevole track record nel coniugare talento e tecnologia nel processo di trasformazione di organizzazioni finanziarie in pi\u00f9 aree geografiche. Anche a nome del Consiglio di Amministrazione vorrei ringraziare Jean Pierre Mustier per gli anni di servizio dedicato e l\u2019eccezionale contributo profuso al nostro Gruppo\u201d. Il presidente designato Pier Carlo Padoan ha dichiarato: \u201cAndrea Orcel \u00e8 un solido leader di respiro internazionale, molto rispettato e impegnato a raggiungere risultati insieme alla sua squadra. Ha una vasta esperienza e una straordinaria capacit\u00e0 di visione strategica, che sar\u00e0 essenziale per guidare UniCredit nel futuro. Non vedo l\u2019ora di lavorare con lui\u201d. Il Comitato per la Corporate Governance, Nomination e Sustainability, nel processo di nomina supportato da Spencer Stuart, ha preso in considerazione candidati con un\u2019ampia esperienza e capacit\u00e0 di guidare in modo inclusivo organizzazioni complesse nel loro percorso di cambiamento. Il comitato ha evidenziato in particolare le straordinarie competenze di Andrea Orcel, la forte leadership e la profonda conoscenza delle sfide e delle opportunit\u00e0 nei servizi finanziari internazionali. In conformit\u00e0 alle disposizioni normative vigenti, la nomina di tutti i membri del consiglio viene sottoposta alla verifica per la valutazione di fit & proper da parte Banca Centrale Europea dopo l\u2019Assemblea degli Azionisti."}