{"date": "20210429", "category": "Mobilit\u00e0 elettrica", "title": "Enel X, nuova infrastruttura di ricarica per la MotoE", "text": "Enel X, business line globale del Gruppo Enel che offre servizi per accelerare l\u2019innovazione e guidare la transizione energetica,\u00a0in qualit\u00e0 di Official Smart Charging Partner della FIM Enel MotoE World Cup (\u201cMotoE\u201d), ha lanciato il JuiceRoll Race Edition. Si tratta della nuova infrastruttura di ricarica appositamente progettata e sviluppata per la MotoE, che verr\u00e0 utilizzata a partire dalla prima gara della terza stagione della competizione, in programma a Jerez de la Frontera (Spagna) il 2 maggio 2021. Il JuiceRoll Race Edition \u00e8 un caricatore altamente innovativo con\u00a0storage\u00a0interno e due unit\u00e0 interconnesse, vale a dire un\u2019unit\u00e0 semi-mobile (SMU) e un\u2019unit\u00e0 mobile (MU); questo dispositivo pu\u00f2 caricare una moto elettrica in circa 40 minuti. \u201cSiamo orgogliosi di lanciare un nuovo caricatore intelligente per la FIM Enel MotoE World Cup, sottolineando il nostro impegno nello sviluppo di tecnologie innovative per gli eMotorsports\u201d ha dichiarato\u00a0Francesco Venturini, CEO di Enel X. \u201cQuesto dispositivo all\u2019avanguardia assorbe meno potenza dalla rete grazie al suo sistema di accumulo integrato e garantisce pi\u00f9 energia per la gara attraverso un\u2019unit\u00e0 mobile in grado di ricaricare le moto anche sulla griglia di partenza\u201d. \u201cConsideriamo gli eMotorsport un laboratorio di tecnologie di ricarica intelligente, con l\u2019obiettivo di portare l\u2019innovazione dalla pista alla strada. Sviluppiamo soluzioni per rendere gli sport motoristici pi\u00f9 sostenibili, mantenendo lo stesso livello di prestazioni e competitivit\u00e0\u201d ha concluso Venturini."}