{"date": "20210317", "category": "Economia circolare", "title": "algoWatt, partner del progetto Efficacity per la raccolta e il riuso efficiente dei rifiuti", "text": "algoWatt, greenTech solutions company quotata sul mercato delle small cap, \u00e8 partner industriale del progetto \u201cEfficacity \u2013 Ottimizzazione intelligente ed efficiente del processo di riuso e raccolta dei rifiuti in ambito urbano\u201d, coordinato da AMIU (Azienda Multiservizi e d\u2019Igiene Urbana) Genova.  Il progetto Efficacity, del valore complessivo di circa 2 milioni, ha ricevuto un finanziamento di oltre 1 milione a seguito dell\u2019approvazione da parte della Finanziaria Ligure per lo Sviluppo Economico (FI.L.S.E.). Il team di Ricerca & Innovazione di algoWatt, parteciper\u00e0 alla progettazione e allo sviluppo del sistema di gestione e pianificazione della raccolta del rifiuto solido ingombrante, gestione dati di ottimizzazione del carico dei mezzi di raccolta e dello stoccaggio degli ingombranti, algoritmi di pianificazione dinamica delle missioni di raccolta.  algoWatt potr\u00e0 mettere a disposizione del cluster di imprese impegnate nel progetto anche il proprio know-how nel settore dell\u2019industria cleantech e ambientale, derivante dall\u2019esperienza pluriennale nella gestione di impianti per il recupero di risorse e il riciclo di materia. Il progetto Efficacity propone lo studio, lo sviluppo e la validazione di una piattaforma ICT multi-servizio e cloud-based per l\u2019ottimizzazione multi-parametrica della raccolta e gestione dei rifiuti solidi ingombranti nell\u2019area metropolitana di Genova.  Vengono applicate tecnologie innovative complementari per il riciclo e riuso dei rifiuti solidi ingombranti in ottica di economia circolare e sostenibilit\u00e0 ambientale, favorendo dinamiche virtuose e auto-sostenibili nel processo standard gi\u00e0 ottimizzato."}