{"date": "20210323", "category": "Idrogeno verde", "title": "Accordo Maire Tecnimont-Adani per sviluppo progetti di idrogeno verde in India", "text": "Maire Tecnimont annuncia che, attraverso le sue controllate NextChem, Stamicarbon e MET Development, ha firmato oggi un Protocollo di Intesa con Adani Enterprises societ\u00e0 indiana impegnata nella transizione energetica, per progetti industriali che integreranno le tecnologie di NextChem e Stamicarbon nonch\u00e9 le competenze e l\u2019expertise di project development di MET DEV per industrializzare la chimica verde e l\u2019economia circolare in India. Secondo l\u2019accordo, AEL e le controllate del Gruppo Maire Tecnimont esploreranno insieme opportunit\u00e0 integrate per la valorizzazione delle fonti rinnovabili nella produzione di prodotti chimici, ammoniaca e idrogeno verde per la catena del valore dell\u2019industria chimica. Pierroberto Folgiero, Amministratore Delegato del Gruppo Maire Tecnimont e di NextChem, ha commentato: \u201cL\u2019India, la nostra seconda casa, svolge un ruolo sempre pi\u00f9 strategico nella roadmap della green acceleration che il Gruppo Maire Tecnimont sta implementando. Crediamo che la chimica verde sia la chimica del futuro, e abbiamo tutte le competenze per esserne gli abilitatori tecnologici a livello internazionale, anche grazie alle sinergie tra le societ\u00e0 del nostro Gruppo\u201d.  Jayant Parimal, Chairman Advisor del gruppo Adani, ha commentato: \u201cIl Gruppo Adani \u00e8 tra i pionieri della transizione energetica in India, e l\u2019idrogeno verde \u00e8 un\u2019estensione naturale del nostro portafoglio di iniziative nelle energie rinnovabili, tra i pi\u00f9 importanti a livello globale. L\u2019espansione dell\u2019economia dell\u2019idrogeno verde richieder\u00e0 molteplici filoni di sviluppo, tra cui l\u2019ammoniaca verde e altri prodotti chimici verdi. Presentano vantaggi significativi non solo dal punto di vista ambientale ma anche in termini di resilienza della supply chain in India. Stiamo entrando in una nuova fase in cui le sinergie a livello globale rivestiranno un ruolo cruciale per sfruttare in modo efficace l\u2019energia rinnovabile, al fine di alimentare le future esigenze energetiche e industriali\u201d."}