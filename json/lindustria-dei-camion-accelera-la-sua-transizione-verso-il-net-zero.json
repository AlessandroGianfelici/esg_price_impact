{"date": "20201215", "category": "Entro il 2040, Stop alla vendita di camion non fossil free nell'UE", "title": "L\u2019industria dei camion accelera la sua transizione verso il Net Zero", "text": "Rendere i veicoli pi\u00f9 efficienti \u00e8 sempre stata una priorit\u00e0 assoluta per l\u2019industria dei camion, poich\u00e9 questo \u00e8 un fattore chiave di competitivit\u00e0. Ma tagliare le emissioni di poche percentuali all\u2019anno non \u00e8 sufficiente. La neutralit\u00e0 al carbonio entro il 2050 al pi\u00f9 tardi implica che entro il 2040 tutti i nuovi veicoli commerciali venduti devono essere fossil free. E questo \u00e8 un impegno che l\u2019industria dei veicoli commerciali sta assumendo adesso per la prima volta, sotto l\u2019egida dell\u2019European Automobile Manufacture\u2019s Association, ACEA, insieme al Postdam Institute for Climate Impact Research, PIK. A questa iniziativa si associano anche le aziende di produzione dei camion, rappresentati da ACEA, tra i quali si possono citare la Volvo, Cnh Industrial, Daf Trucks, Daimler, Truck & Bus e la Ford.\u00a0 Tuttavia, il passaggio al trasporto e alla logistica decarbonizzata deve essere guidato dalla domanda e dall\u2019accessibilit\u00e0 economica. In effetti, i produttori di camion stanno investendo molto in nuove soluzioni, come combustibili alternativi, batterie e idrogeno. I veicoli elettrici a batteria sono la prima tecnologia a emissioni zero a raggiungere il mercato dei camion, e saranno immediatamente seguiti dai camion alimentati a idrogeno. Secondo Financial Times, sono previsti tra i 50 e i 100 miliardi di investimenti da parte dell\u2019industria automobilistica per rendere possibile la trasformazione del settore. Uno sviluppo soddisfacente del mercato di camion a emissioni zero sar\u00e0 possibile solo se una fitta rete di infrastrutture adeguate verr\u00e0 implementata rapidamente.\u00a0I produttori di camion, in collaborazione con gli operatori di flotte, svolgeranno ovviamente un ruolo attivo nello sviluppo della rete di stazioni di ricarica, ma i responsabili politici a livello europeo e nazionale devono intraprendere azioni urgenti per renderlo possibile L\u2019industria dei camion \u00e8 pronta al cambiamento e pronta a guidarlo, ma non pu\u00f2 farlo da sola. Un primo passo \u00e8 stato compiuto con la cooperazione ACEA&PIK, poich\u00e9 industria e scienza iniziano a lavorare insieme in una partnership strategica per accelerare la transizione, sulla base dell\u2019informazione scientifica e dell\u2019apprendimento reciproco. Inoltre esiste il bisogno di un coinvolgimento pi\u00f9 profondo con la politica, con l\u2019UE al primo posto, e con i cittadini nella grande transizione che si sta intraprendendo per essere all\u2019altezza dell\u2019ambizione richiesta per iniziare subito a piegare la curva delle emissioni."}