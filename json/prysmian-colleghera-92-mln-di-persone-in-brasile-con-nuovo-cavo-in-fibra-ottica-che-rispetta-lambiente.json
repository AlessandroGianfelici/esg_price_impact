{"date": "20210224", "category": "Transizione digitale", "title": "Prysmian, collegher\u00e0 9,2 mln di persone in Brasile con nuovo cavo in fibra ottica che rispetta l\u2019ambiente", "text": "Prysmian, una delle aziende leader nel settore dei sistemi in cavo per l\u2019energia e le telecomunicazioni, fornir\u00e0 770 km di cavi sottomarini in fibra ottica per il progetto Norte Conectado assegnato da RNP, Rede Nacional de Ensino e Pesquisa, internet provider brasiliano, che collegheranno la citt\u00e0 di Macap\u00e1 a Santar\u00e9m e Alenquer, situate nel nord della regione amazzonica. Il Norte Conectado Program punta ad ampliare e migliorare l\u2019infrastruttura per le telecomunicazioni, la sicurezza di rete e la resilienza della connettivit\u00e0 nel nord del Brasile, attraverso l\u2019implementazione di una dorsale in fibra ottica che sar\u00e0 installata sul letto dei fiumi amazzonici. Il progetto rispetta stringenti requisiti ambientali in quanto sar\u00e0 realizzato in un\u2019area sensibile, per la quale Prysmian Group fornir\u00e0 soluzioni non-invasive installando i cavi sul letto dei fiumi, dando ancora una volta prova della propria capacit\u00e0 di adattarsi ai bisogni dei clienti. Nello specifico Prysmian produrr\u00e0 e fornir\u00e0 770 km di cavi ottici sottomarini MINISUB senza ripetitore e ad alta densit\u00e0 di fibre, che saranno impiegati in 4 collegamenti separati, assicurando un flusso continuo di traffico dati a 9,2 milioni di famiglie. La soluzione MINISUB \u00e8 una delle tecnologie pi\u00f9 utilizzate a livello mondiale. I cavi saranno prodotti nello stabilimento produttivo all\u2019avanguardia di Prysmian situato a Nordenham (Germania) e saranno consegnati nella seconda met\u00e0 del 2021. \u201cSiamo onorati di contribuire a questo importante progetto e di poter supportare lo sviluppo sostenibile migliorando la connettivit\u00e0 dati per le comunit\u00e0 e le istituzioni pubbliche locali. Prysmian \u00e8 presente in Brasile da oltre 90 anni ed \u00e8 nella posizione ideale per servire direttamente i clienti nazionali\u201d ha sottolineato Ashutosh Bhargava, Submarine Telecom BU Director di Prysmian Group., che aggiunge \u201cquesto progetto conferma il nostro know-how nel fornire soluzioni in cavo sottomarino in fibra ottica all\u2019avanguardia e l\u2019eccellente value proposition tecnica e commerciale dei nostri prodotti\u201d. Grazie a questo progetto strategico Prysmian Group permetter\u00e0 direttamente lo sviluppo della connettivit\u00e0 in 59 comuni del nord del Brasile, con la possibilit\u00e0 di estenderla ad altri paesi amazzonici. "}