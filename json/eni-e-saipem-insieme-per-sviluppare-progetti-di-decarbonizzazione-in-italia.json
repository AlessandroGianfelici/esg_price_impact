{"date": "20201210", "category": "Le due societ\u00e0 siglano un MoU per ridurre le emissioni di CO2 sull\u2019intera filiera produttiva", "title": "ENI e Saipem, insieme per sviluppare progetti di decarbonizzazione in Italia", "text": "L\u2019AD di Eni, Claudio Descalzi, e l\u2019AD di Saipem, Stefano Cao, hanno firmato un Memorandum of Understanding, MoU, per cooperare nell\u2019identificazione e ingegnerizzazione di iniziative e progetti di decarbonizzazione in Italia. In particolare, le societ\u00e0 intendono individuare possibili opportunit\u00e0 di collaborazione nell\u2019ambito della cattura, trasporto, riutilizzo e stoccaggio della CO2 prodotta da distretti industriali nel territorio italiano.  L\u2019obiettivo \u00e8 contribuire al processo di decarbonizzazione di intere filiere produttive, come quelle energy intensive, con un\u2019azione concreta e rapida per la lotta al cambiamento climatico e al raggiungimento degli obiettivi di riduzione della CO2 a livello nazionale, europeo e mondiale. Attraverso l\u2019MoU, Eni e Saipem valuteranno anche la partecipazione a programmi finanziati dall\u2019Unione Europea nel contesto della Green Deal Strategy, proponendo il possibile inserimento di specifiche iniziative nell\u2019ambito del piano di utilizzo dei fondi destinati a sostenere gli Stati membri dell\u2019Unione Europea nella fase post COVID-19. Eni \u00e8 impegnata a rispondere, con soluzioni concrete, rapide ed economicamente sostenibili, alla sfida di migliorare l\u2019accesso all\u2019energia affidabile e pulita, contrastando il cambiamento climatico. La strategia di Eni coniuga gli obiettivi di continuo sviluppo in un mercato dell\u2019energia in forte evoluzione con una significativa riduzione della propria impronta carbonica. Saipem si propone come fornitore di soluzioni tese ad abilitare l\u2019ibridizzazione e la decarbonizzazione di complessi produttivi ad alta intensit\u00e0 energetica. Pu\u00f2 vantare una consolidata esperienza e solide competenze nella realizzazione di impianti legati alla catena della CO2, con la capacit\u00e0 di agire anche da integratore di processi e tecnologie, tenuto conto del know-how e delle esperienze maturate nella gestione di processi di cattura, utilizzo, trasporto della CO2 su molteplici complessi industriali. Negli anni, Saipem ha infatti progettato pi\u00f9 di 70 impianti per la cattura di CO2 e oltre 40 impianti per la successiva trasformazione in urea. Descalzi, AD di ENI, ha confermato: \u201cCon questo accordo strategico Eni intende rafforzare il ruolo di leadership nel processo di transizione energetica, accelerando l\u2019evoluzione del proprio modello di business che combina la sostenibilit\u00e0 economico finanziaria con quella ambientale. L\u2019adozione di soluzioni tecnologiche per la decarbonizzazione come la Carbon Capture, Utilisation and Storage, sar\u00e0 fondamentale nella transizione dell\u2019intero Paese ed Eni pu\u00f2 mettere a disposizione capacit\u00e0 e competenze uniche nell\u2019ambito della gestione dei processi produttivi e di contrasto al cambiamento climatico\u201d. L\u2019AD di Saipem Cao, ha commentato: \u201cL\u2019accordo siglato con Eni rafforza il ruolo di Saipem come attore protagonista nel settore della cattura, trasporto, riutilizzo e stoccaggio della CO2. Siamo in grado di proporre soluzioni concrete per supportare il processo di riduzione delle emissioni di anidride carbonica delle filiere energetiche e produttive dei distretti industriali in Italia e contribuire al raggiungimento degli ambiziosi obiettivi nazionali ed europei. Tali soluzioni richiedono un alto livello di specializzazione, competenza ed esperienza in questo settore che Saipem ha maturato nel corso degli anni ed \u00e8 pronta a mettere a disposizione per contribuire ad una ripresa sostenibile del nostro Paese e supportare la filiera tecnologica ed industriale in una ottica di sistema\u201d."}