{"date": "20201218", "category": "Il trust sar\u00e0 gestito da Big Society Capital ", "title": "Schroders raccoglie 75 mln di sterline con il lancio del nuovo fondo ad alto impatto sociale", "text": "Schroders ha lanciato un nuovo fondo ad impatto sociale, Schroder BSC Social Impact Trust, che sar\u00e0 gestito da Big Society Capital (BSC), una delle principali societ\u00e0 di gestione UK specializzata negli investimenti \u201cper migliorare la vita delle persone\u201d.  Il fondo, la cui offerta pubblica si \u00e8 conclusa ieri, ha raccolto 75 milioni di sterline e nasce con l\u2019obiettivo di fornire un impatto sociale positivo misurabile, nonch\u00e9 una crescita del capitale e un reddito a lungo termine, investendo in iniziative sociali nel Regno Unito. Il nuovo veicolo finanziario investir\u00e0 in modo da portare un beneficio a diverse situazioni di fragilit\u00e0 sociali nel Regno Unito, quali affrontare il significativo aumento dei senzatetto, fornire supporto alle persone con difficolt\u00e0 di apprendimento, fornire alloggi per i sopravvissuti agli abusi domestici e consentire un migliore accesso a servizi di assistenza di qualit\u00e0 per condizioni di salute fisica e mentale. Il fondo investir\u00e0 in un portafoglio diversificato di impact fund sui mercati privati, composto da co-investimenti insieme ad altri investitori e investimenti diretti in fondi a impatto sociale. Una volta completamente investito, il target di performance NAV sar\u00e0 di almeno il 2% annuo sopra il tasso di inflazione medio, calcolato su un periodo di tre-cinque anni. \u201cI nostri clienti sono alla ricerca di nuovi modi per collegare i loro obiettivi di investimento alla preoccupazione verso la sostenibilit\u00e0, per produrre un impatto sociale misurabile e un ritorno finanziario. La nostra soluzione\u201d spiega Andy Howard, Global Head of Sustainable Investment di Schroders, \u201coffre agli individui e alle istituzioni l\u2019esposizione a un diverso tipo di prodotto a impatto: un portafoglio diversificato di investimenti specializzati che aiutano a migliorare la vita delle persone nel Regno Unito. Questi investimenti dovrebbero essere a lungo termine, bassa volatilit\u00e0 e avere una bassa correlazione con i movimenti del mercato azionario\u201d Il fondo parte con un nucleo di 7 investimenti rilevati da BSC per accelerare il processo di avviamento. Tra le iniziative gi\u00e0 in portafoglio vi \u00e8 il finanziamento all\u2019organizzazione \u201cSue Ryder\u201d per la costruzione di un nuovo centro neurologico a Preston e un investimento nella \u201cHull Women\u2019s Network\u201d mirato a fornire soluzioni abitative protette per donne e bambini vittime di abusi domestici."}