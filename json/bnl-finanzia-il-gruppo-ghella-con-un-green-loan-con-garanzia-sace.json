{"date": "20210119", "category": "Green Loan", "title": "BNL finanzia il gruppo Ghella con un Green Loan con garanzia SACE", "text": "Un Green Loan , di complessivi 40 milioni di euro e una durata di 5 anni, \u00e8 destinato agli investimenti \u201cgreen\u201d di Ghella, che opera nel settore delle costruzioni di grandi infrastrutture. La nuova operazione, targata SACE e finanziata da BNL Gruppo BNP Paribas per il Green New Deal, servir\u00e0 a sostenere un ampio piano di investimenti \u201cverdi\u201d del valore complessivo di circa 100 milioni, che abbraccia diversi ambiti, dalla rigenerazione urbana alle infrastrutture per i trasporti, al settore delle rinnovabili. Si tratta del primo Green Loan con Garanzia SACE ottenuto da una azienda di costruzioni e concesso da BNL Gruppo BNP Paribas per Progetti Green aventi un impatto positivo in termini di sostenibilit\u00e0 ambientale, con particolare riferimento alla mitigazione dei cambiamenti climatici.  Uno degli aspetti caratteristici di questa operazione di finanziamento \u00e8 un innovativo meccanismo di pricing che, attraverso uno sconto sul tasso, incentiva l\u2019azienda al raggiungimento di determinati Obiettivi di Sostenibilit\u00e0. Il piano d\u2019investimenti sostenuti dal Green Loan comprende, in particolare, la realizzazione della Galleria base del Brennero che, insieme alla gi\u00e0 esistente circonvallazione di Innsbruck, raggiunger\u00e0 una lunghezza complessiva di 64 km, divenendo il collegamento ferroviario sotterraneo pi\u00f9 lungo del mondo. L\u2019intervento insiste sulla linea ad alta velocit\u00e0 Monaco-Verona, infrastruttura chiave del Trans-European Transport Network e rientrante nell\u2019obiettivo ambientale del Green New Deal europeo della mobilit\u00e0 sostenibile.  Inoltre, nel piano rientra la creazione del Meeting Center di Ghella presso la sede di Roma, ispirato a criteri di ecosostenibilit\u00e0, efficienza energetica ed economia circolare con l\u2019obiettivo di contribuire alla rigenerazione urbana; l\u2019edificio, realizzato con materiali sostenibili e con un ampio giardino sul tetto \u00e8 stato premiato a livello internazionale come primo Leed Platinum in Italia."}