{"date": "20201127", "category": "L'accordo potenzier\u00e0 le capacit\u00e0 dei due enti nelle iniziative sostenibili", "title": "Compagnia San Paolo e Fondazione Cariplo uniscono le forze per gli investimenti nel Private market", "text": "Compagnia di San Paolo e Fondazione Cariplo hanno siglato un accordo per realizzare un programma pluriennale di investimento congiunto nel Private market che punta a unire competenze e risorse in nuovi investimenti nel Private Equity e nel Venture Capital. Obiettivo dell\u2019accordo \u00e8 sfruttare le economie di scala derivanti dalla combinazione delle risorse finanziariee professionali messe a disposizione dalle due principali Fondazioni bancarie italiane, ottenendone cos\u00ec unbeneficio economico e di posizionamento sul mercato, in qualit\u00e0 di investitori istituzionali con programmi di investimento significativi, regolari e costanti.  Prende avvio cos\u00ec una nuova fase di collaborazioni in un sistema che ha bisogno di aggregare le forze per valorizzare al meglio il ruolo di investitori istituzionali capaci di mettere a disposizione del Paese capitali pazienti e competenze innovative. \u201cLe fondazioni di origine bancaria sono state e continuano ad essere attori fondamentali del processo dicrescita del Paese\u201d \u2013 ha dichiarato Francesco Profumo, presidente della Compagnia di San Paolo \u2013 \u201ce ancor di pi\u00f9 oggi, nel contesto dell\u2019attuale crisi economica e sociale, emerge con forza la necessit\u00e0 di rafforzare il loro ruolo con l\u2019avvio di azioni coordinate in una logica integrata di progetti di collaborazione di lungo termine. La scelta di condividere un importante programma di investimento \u00e8 un primo passo in questa direzione e pu\u00f2 rappresentare un modello di riferimento per tutto il sistema delle fondazioni.\u201d \u201cLa collaborazione deve essere, soprattutto nei momenti pi\u00f9 complessi della vita di un paese, uno deglielementi che ne caratterizzano la dinamica istituzionale. Le fondazioni hanno dimostrato in pi\u00f9 occasioni lapropria capacit\u00e0 di fare sistema, nell\u2019interesse dal paese: l\u2019accordo tra Fondazione Cariplo e Compagnia diSan Paolo va esattamente in questa direzione, per qualificare e rafforzare in modo sinergico i programmi diinvestimento, in un\u2019ottica di lungo periodo, al servizio dell\u2019attivit\u00e0 filantropica.\u201d ha detto Giovanni Fosti,presidente di Fondazione Cariplo.  Gli investimenti dei patrimoni rappresentano la modalit\u00e0 con cui le fondazioni ottengono le risorse per sostenere l\u2019attivit\u00e0 filantropica. Per il 2021, pur in un contesto e in condizioni di mercato non semplici, le due fondazioni hanno gi\u00e0 confermato \u2013 con l\u2019approvazione dei rispettivi documenti programmatici \u2013 un livello erogativo in linea agli anni precedenti. La Fondazione Cariplo nel Documento previsionale programmatico 2021 che definisce gli obiettivi e le risorse per sostenere l\u2019impegno filantropico dell\u2019ente per il prossimo anno ha previsto infatti un budget di circa 140 milioni di euro a sostegno di iniziative e progetti sui quattro tradizionali settori di intervento Ambiente, Arte e Cultura, Ricerca scientifica e Servizi alla persona e per una serie di iniziative in partnership. Il Documento previsionale per il 2021 di Compagnia San Paolo prevede stanziamenti per 155 milioni di cui 36,4 milioni per la cultura, 52,4 milioni per le persone, 44,7 per il Pianeta, 1,5 milioni per studi e pianificazione e 20 milioni per il Fondo Progetti Strategici."}