{"date": "20210324", "category": "Obiettivi climatici intermedi", "title": "L&G, negli obiettivi 2030 riduzione CO2 del portafoglio e remunerazione dirigenti legata ad obiettivi climatici", "text": "Dopo aver fissato il traguardo di raggiungere lo zero netto entro il 2050 e a limitare il riscaldamento globale a 1,5\u00b0C, nel Rapporto TCFD (Task Force on Climate-related Financial Disclosures), Legal & General Group (L&G) ha definito una serie di nuovi impegni e obiettivi a medio termine. Per primo, L&G si impegna a ridurre l\u2019intensit\u00e0 di carbonio del suo portafoglio di asset pensionistici da 85 miliardi di sterline del 18,5% entro il 2025 ed a dimezzare entro il 2030 quella dell\u2019intero portafoglio di investimenti proprietari da 95 miliardi di sterline. Questo programma sar\u00e0 sostenuto dall\u2019adozione di obiettivi finalizzati all\u2019 allineamento alla traiettoria di Parigi di 1,5 \u00b0 C e dalla crescente quota di investimenti riservata alle energie rinnovabili. Da questo punto di vista anche la divisione di gestione patrimoniale LGIM inizier\u00e0 a offrire soluzioni climatiche ai clienti agevolata dal recente ampliamento della sua offerta di ETF su obbligazioni verdi e idrogeno. LGIM (Legal & General Investment Management) gestisce un patrimonio di 1.300 miliardi di sterline e nel 2020 ha ampliato il suo Climate Impact Pledge per includere 1.000 societ\u00e0 partecipate e ha espresso 139.000 voti di stewardship ESG per conto dei clienti. LGIM inizier\u00e0 quest\u2019anno a offrire soluzioni per il clima utilizzando il suo modello su misura Destination@Risk e ha recentemente ampliato la sua offerta di prodotti per includere ETF per Green Bonds e idrogeno. LGIM fa parte dell\u2019iniziativa Net Zero Asset Managers e il CEO Michelle Scrimgeour \u00e8 co-presidente del COP26 Business Leaders Group del governo britannico. Il rapporto TCFD conferma anche che LGIM Real Assets sta lavorando con le societ\u00e0 immobiliari affinch\u00e9 queste riducano nelle loro propriet\u00e0 le emissioni Scope 1 e 2 del 60% entro il 2030 e in qualit\u00e0 di grande costruttore di case del Regno Unito, Legal & General garantir\u00e0 che tutte le abitazioni fornite dall\u2019azienda siano abilitate a funzionare con emissioni nette di carbonio pari a zero dal 2030. In ultimo, la societ\u00e0 rende pubblico che a partire da quest\u2019anno, la scheda di valutazione della remunerazione dei dirigenti sar\u00e0 legata ad obiettivi climatici."}