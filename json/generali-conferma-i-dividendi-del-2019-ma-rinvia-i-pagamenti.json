{"date": "20201112", "category": "Dividendi", "title": "Generali conferma i dividendi del 2019, ma rinvia i pagamenti", "text": "Il Cda di Generali ha esaminato le condizioni per la distribuzione della seconda tranche del dividendo 2019 approvato dall\u2019Assemblea degli Azionisti del 30 aprile 2020, pari a 0,46 euro per azione, pagabile entro la fine dell\u2019anno. Il Cda ha verificato il rispetto dei limiti fissati dal Risk Appetite Framework di Gruppo al 30 settembre 2020.\u00a0 Il Solvency II Ratio del Gruppo, al 30 settembre 2020 \u00e8 pari a 203%, al netto dell\u2019intero dividendo 2019 e dell\u2019accantonamento pro rata del dividendo 2020. e quindi pienamente all\u2019interno dell\u2019intervallo operativo desiderato di 180%-240%. Il Solvency II Ratio post stress test \u00e8 ben al di sopra del limite minimo del 150% fissato dal Risk Appetite Framework. La posizione di liquidit\u00e0 del Gruppo e della Capogruppo rimane molto elevata.\u00a0 Il Cda riconosce l\u2019importanza del contributo del dividendo per i numerosi investitori istituzionali e per i piccoli azionisti, in particolare nell\u2019attuale contesto.Tuttavia, il Cda ha preso atto della lettera ricevuta dall\u2019IVASS il 10 novembre 2020, in cui l\u2019Autorit\u00e0 di Vigilanza ha rappresentato alla societ\u00e0 che l\u2019applicazione della raccomandazione fatta dal Comitato Europeo per il Rischio Sistemico, ESRB, a giugno 2020 ed ancora vigente in merito alla distribuzione di dividendi ha carattere generale e non contempla una valutazione caso per caso ritenendo pertanto Generali \u00e8 impegnato a non procedere al pagamento della seconda tranche. Il Cda ha quindi deliberato di attenersi alle attuali richieste dell\u2019IVASS e conseguentemente di non procedere all\u2019erogazione della seconda tranche del dividendo 2019 entro fine anno.\u00a0 Generali rimane focalizzato nel perseguire la politica sui dividendi e, in particolare, nel realizzare l\u2019obiettivo previsto dal piano strategico di distribuzione di dividendi in contanti per 4,5-5 miliardi di euro nel periodo 2019-2021, subordinatamente alle raccomandazioni di vigilanza.\u00a0Nel 2021 Generali, subordinatamente al positivo orientamento dell\u2019Autorit\u00e0 di Vigilanza, intende sottoporre all\u2019approvazione degli azionisti anche la distribuzione della seconda tranche del dividendo 2019.\u00a0"}