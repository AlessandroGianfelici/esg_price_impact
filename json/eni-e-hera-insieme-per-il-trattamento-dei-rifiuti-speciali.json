{"date": "20201120", "category": "Gestir\u00e0 60 mila tonnellate/anno", "title": "ENI e HERA, insieme per il trattamento dei rifiuti speciali", "text": "Eni e Hera, attraverso le controllate Eni Rewind e Herambiente, hanno siglato un accordo per la costituzione di una societ\u00e0 paritetica che, mettendo a fattore comune il know-how tecnico-gestionale delle due aziende, realizzer\u00e0 una piattaforma polifunzionale di pretrattamento e trattamento di rifiuti speciali nell\u2019area industriale di Ravenna. L\u2019iniziativa ha l\u2019obiettivo di dare un contributo concreto alla strutturale carenza di impianti per la gestione dei rifiuti speciali in Italia e di massimizzare il recupero di materia e di energia. In particolare la piattaforma, il cui iter autorizzativo verr\u00e0 avviato nel 2021, gestir\u00e0 fino a 60 mila tonnellate/anno di rifiuti prodotti dalle attivit\u00e0 ambientali e dalle attivit\u00e0 produttive, comprese quelle del territorio, in un\u2019ottica circolare. La piattaforma polifunzionale sar\u00e0 dotata delle migliori tecnologie disponibili e sar\u00e0 realizzata in una porzione del sito Ponticelle di propriet\u00e0 di Eni Rewind, prossima alla zona industriale e al porto di Ravenna. Per lo sviluppo ed esercizio dell\u2019impianto Eni Rewind sar\u00e0 responsabile del processo di approvvigionamento dei servizi di trattamento dei rifiuti solidi e liquidi e Herambiente gestir\u00e0 operativamente l\u2019impianto. Il sindaco di Ravenna Michele de Pascale ha commentato:\u00a0\u00a0\u201cSi tratta di un importante accordo che sancisce la definitiva messa in sicurezza e bonifica di un\u2019ex area industriale ormai abbandonata, dove verr\u00e0 realizzato un progetto tecnologicamente avanzato. Un intervento virtuoso che ci rende protagonisti relativamente al tema dell\u2019economia circolare, importante per lo sviluppo economico della citt\u00e0 e che dunque sar\u00e0 argomento di approfondimento anche del Consiglio Comunale. Sul nostro territorio si concretizza oggi una prima fondamentale collaborazione tra due importanti gruppi industriali come Eni e Herambiente, che potr\u00e0 portare anche in futuro significativi benefici di crescita occupazionale ed economica per la comunit\u00e0\u201d. Paolo Grossi, AD di Eni Rewind, ha dichiarato: \u201cL\u2019intesa con Herambiente integra e d\u00e0 valore aggiunto al progetto Eni Ponticelle, che ha l\u2019obiettivo di rigenerare un\u2019area industriale secondo i principi dell\u2019economia circolare. A Ponticelle stiamo completando gli interventi ambientali nell\u2019area su cui nei prossimi mesi Eni realizzer\u00e0 un parco fotovoltaico e un impianto per il trattamento biologico dei terreni, con annesso laboratorio di analisi e ricerca. Ponticelle \u00e8 un progetto emblematico del nostro modello operativo: sostenibile, circolare e modulato a seguito di un confronto costruttivo con gli stakeholder del territorio\u201d. Andrea Ramonda, AD di Herambiente, ha commentato: \u201cCrescita e innovazione sono nel dna di Herambiente e l\u2019alleanza con partner qualificati come Eni, di cui siamo orgogliosi, incontra perfettamente questi valori. La nuova piattaforma, che andr\u00e0 in sostituzione di quella esistente, integra e potenzia ulteriormente la gi\u00e0 ricca dotazione impiantistica dedicata ai rifiuti prodotti dalle aziende e sposa perfettamente la nostra\u00a0mission\u00a0recentemente rinnovata, offrire soluzioni sostenibili e innovative alle aziende e alle comunit\u00e0 creando valore e nuove risorse\u201d."}