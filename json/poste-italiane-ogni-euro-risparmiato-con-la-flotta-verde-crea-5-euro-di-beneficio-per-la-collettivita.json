{"date": "20201217", "category": "La svolta green porter\u00e0 5 mln di risparmi annui per il gruppo ", "title": "Poste Italiane, ogni euro risparmiato con la flotta verde crea 5 euro di beneficio per la collettivit\u00e0", "text": "Poste Italiane ha pubblicato il suo primo Report di Impatto, \u201cLa Sostenibilit\u00e0 e i suoi Impatti\u201d, attraverso un modello evoluto di analisi che misura sia l\u2019impatto economico, sia il ritorno degli investimenti in termini di beneficio finanziario per la collettivit\u00e0 e l\u2019ambiente. L\u2019analisi promuove il modello di business di Poste Italiane, che evidenzia una strategia virtuosa in grado di amplifica di cinque volte per la collettivit\u00e0 i benefici prodotti per la societ\u00e0 stessa. In altre parole, per ogni euro risparmiato dal gruppo, grazie alla nuova strategia verde, la collettivit\u00e0 risparmia 5 euro rispetto al modello tradizionale Complessivamente, l\u2019analisi ha stimato che la nuova flotta verde di trasporti abbia generato un incremento del valore per la collettivit\u00e0 di 25 milioni di euro durante il suo totale periodo di operativit\u00e0, mentre Poste Italiane risparmier\u00e0 5 milioni annui. Calcolo che tiene conto dei costi evitati grazie ai minori impatti ambientali, oltre 4,1 milioni di euro, alla minore congestione stradale, oltre 200 mila euro, e alla maggior sicurezza dei nuovi veicoli, 700 mila euro. Matteo Del Fante, ADe di Poste Italiane, ha commentato: \u201cIl nuovo modello di misurazione degli impatti fa emergere il fondamentale contributo di tutte le attivit\u00e0 del Gruppo alla creazione di valore per l\u2019intero Sistema Paese. I risultati ottenuti evidenziano l\u2019impegno di Poste Italiane nel proprio percorso di sostenibilit\u00e0 e dimostrano che l\u2019Azienda \u00e8 in grado di creare valore per s\u00e9 stessa e per la comunit\u00e0 in cui opera, generando un impatto positivo per l\u2019intero territorio. Le attivit\u00e0 e le iniziative intraprese dal Gruppo contribuiranno al raggiungimento dell\u2019obiettivo stabilito dall\u2019Unione Europea di ridurre le emissioni interne di gas serra di almeno il 55% entro il 2030.\u201d Giuseppe Lasco, Condirettore Generale di Poste Italiane, ha affermato: \u201cI risultati pubblicati nel Report di Impatto sono una ulteriore dimostrazione del crescente impegno dell\u2019Azienda nel promuovere una gestione integrata delle tematiche di sostenibilit\u00e0, in linea con la crescente capacit\u00e0 del Gruppo di generare valore per la collettivit\u00e0, contribuendo al raggiungimento degli Obiettivi di Sviluppo Sostenibile delle Nazioni Unite, SDGs.\u201d L\u2019applicazione della metodologia ha svolto un ruolo di primo piano nel giudizio che l\u2019organizzazione indipendente no profit CDP, Carbon Disclosure Project, ha espresso sull\u2019efficacia delle misure adottate da Poste Italiane nel contrasto al cambiamento climatico. Poste Italiane \u00e8 stata infatti inserita nella fascia \u201cLeadership\u201d con rating A- della classifica annuale, stilata da CDP, l\u2019organismo internazionale specializzato nella rendicontazione ambientale e nella valutazione delle performance e delle strategie sul clima adottate dalle societ\u00e0. In linea con i numerosi traguardi raggiunti, e a conferma del contributo fondamentale delle attivit\u00e0 di finanza responsabile svolte dal Gruppo illustrate nel Report di Impatto, Poste Italiane ha ricevuto un importante riconoscimento dai Principles for Responsible Investment delle Nazioni Unite, UN PRI, che hanno premiato con il rating di \u201cA\u201d le societ\u00e0 del Gruppo BancoPosta Fondi Sgr e Poste Vita per la strategia e il modello di governance adottati in materia di gestione responsabile degli investimenti."}