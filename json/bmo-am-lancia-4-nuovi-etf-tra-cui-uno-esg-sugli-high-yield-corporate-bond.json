{"date": "20210219", "category": "ETF ESG", "title": "BMO AM lancia 4 nuovi ETF tra cui uno ESG sugli High Yield Corporate Bond", "text": "BMO Asset Management, da 11 anni uno dei principali fornitori di ETF in Canada, con oltre 100 strategie e circa il 30% di quota di mercato, ha lanciato quattro nuovi Exchange Traded Fund (ETF), tra cui un nuovo ETF ESG che permette di cogliere le opportunit\u00e0 del mercato degli high yield corporate bond americani che rispettano i criteri ESG. Lo strumento, ha un nav di 12 dollari ed \u00e8 quotato sulla borsa canadese, ma l\u2019offerta \u00e8 disponibile anche in quote hedged per fornire agli investitori protezione dall\u2019esposizione alla valuta statunitense. L\u2019ETF BMO ESG High Yield US Corporate Bond Index mira a replicare la performance dell\u2019indice Bloomberg Barclays MSCI US High Yield Liquid Corporate Sustainability SRI incentrato su criteri ESG che seleziona gli emittenti dall\u2019indice principale, il Bloomberg Barclays US High Yield Corporate Bond, sulla base dei rating ESG MSCI.  L\u2019Indice mira a catturare la performance dei titoli a reddito fisso secondo un criterio best-in-class ossia individua quelli a cui sono stati assegnati rating ESG pi\u00f9 elevati da MSCI rispetto ai loro pari. L\u2019Indice inoltre esclude i titoli di societ\u00e0 che guadagnano una parte significativa dei ricavi da tabacco, intrattenimento per adulti, alcol, gioco d\u2019azzardo, armi convenzionali e armi da fuoco civili, armi controverse, generazione significativa di energia nucleare, petrolio e gas non convenzionali, nonch\u00e9 societ\u00e0 coinvolte in gravi controversie aziendali. I titoli idonei devono avere una scadenza superiore a un anno e superiori a 500 milioni in circolazione. \u201cIn BMO Global Asset Management, continuiamo a far progredire la nostra linea di ETF ESG per soddisfare le richieste degli investitori. L\u2019aggiunta di un\u2019offerta high yield statunitense consente agli investitori di integrare ulteriormente i fattori ESG nei loro portafogli\u201d, ha affermato Mark Raes, Head of Product, BMO Global Asset Management Canada. \u201cInoltre, l\u2019aggiunta di nuovi ticker su ETF popolari ci aiuta a collaborare con investitori con portafogli in dollari USA\u201d."}