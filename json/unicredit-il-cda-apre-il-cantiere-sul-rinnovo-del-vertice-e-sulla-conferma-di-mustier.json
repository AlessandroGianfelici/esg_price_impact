{"date": "20201130", "category": "La Governance resta un tema centrale", "title": "UniCredit il cda apre il cantiere sul rinnovo del vertice e sulla conferma di Mustier", "text": "Le incertezze sulla governance di UniCredit fanno scivolare il titolo in borsa, dove questa mattina perde il 4,4% a 8,7 euro. I rumor di piazza Affari indicano alcune divergenze all\u2019interno del consiglio di amministrazione dell\u2019istituto, che potrebbero portare all\u2019uscita dell\u2019amministratore delegato Jean Pierre Mustier. Proprio ieri si \u00e8 tenuta una riunione informale del consiglio di amministrazione che deve decidere sul rinnovo del board, in scadenza il prossimo mese di maggio. Dall\u2019incontro preliminare non \u00e8 emersa alcuna decisione e la discussione dovrebbe continuare mercoled\u00ec nell\u2019ambito del Comitato Nomine, per proseguire gioved\u00ec nel cda gi\u00e0 programmato. Secondo le indiscrezioni di stampa lo scontro verrebbe legato ai futuri assetti dell\u2019istituto e in particolare alle pressioni del Governo affinch\u00e9 UniCredit, sulla scia della nuova onda di aggregazioni, sia disposta ad assorbire MPS. Un modo per togliere le castagne dal fuoco al Tesoro che attualmente controlla la banca e che, secondo gli accordi presi con la Comunit\u00e0 Europea all\u2019epoca del salvataggio, deve definire una via di uscita. Ma Mustier, che ha sempre dichiarato che per UniCredit delineava una strategia di crescita stand alone, non \u00e8 convinto di derogare sulla propria linea e soprattutto non \u00e8 disposto a cedere a condizioni penalizzanti per la banca di piazza Gae Aulenti. Ma affinch\u00e9 questo accada lo Stato dovrebbe concedere alcune garanzie. Tra le ipotesi circolate sulla stampa vi sono uno spin off dei rischi legali di MPS per circa 10 miliardi, il riconoscimento di benefici fiscali tramite le DTA per circa 3,6 miliardi, nonch\u00e9 procedere a una ricapitalizzazione dell\u2019istituto toscano per circa 2,5 miliardi. Insomma non proprio bruscolini. Per questo le discussioni finora hanno faticato. Un ruolo da mediatore potrebbe essere svolto dal candidato in pectore alla presidenza, Piercarlo Padoan che conosce bene il dossier visto che all\u2019epoca del salvataggio di MPS ricopriva il ruolo di Ministro dell\u2019Economia. Qualcuno, pensando a possibili punti di incontro, ricorda la dote da 4,8 miliardi che \u00e8 stata data a Banca Intesa Sanpaolo per assorbire gli asset in bonis delle ex banche venete andate in dissesto. La situazione \u00e8 delicata tant\u2019\u00e8 che sulla stampa circolano gi\u00e0 nomi di possibili nuovi candidati tra cui Victor Massiah, ex amministratore delegato di Ubi, ora passata sotto le ali di Banca Intesa Sanpaolo, e Matteo Del Fante, amministratore delegato di Poste Italiana, che alla notizia di una possibile uscita del proprio ad ha lasciato sul tereno quasta mattina quasi il 3% a 8,5 euro. La Governance, dunque si conferma, uno dei temi di grande rilievo per le societ\u00e0 e per la loro valorizzazione da parte degli azionisti. UniCredit ha adottato un sistema per cui la lista del nuovo board sar\u00e0 presentata dal consiglio uscente, in linea con la prassi internazionale di molte public company. Attualmente il consiglio di amministrazione di UniCredit \u00e8 composto da 14 persone, con Cesare Bisoni Presidente, Lamberto Andreotti Vice Presidente Vicario, Mustier, Group Chief Executive Officer e come board member Mohamed Hamad Al Mehairi, Sergio Balbinot, Vincenzo Cariello, Elena Carletti, Diego De Giorgi, Beatriz Lara Bartolom\u00e9, Stefano Micossi, Pietro Carlo Padoan, Maria Pierdicchi, Francesca Tondi e Alexander Wolfgring. I principali azionisti sono societ\u00e0 di asset management internazionali tra le quali BlackRock e Capital detengono le posizioni pi\u00f9 rilevanti, pari a circa il 5% ciascuno. Segue Norges Bank, il fondo sovrano della Norvegia, con il 3% circa e poi si trova Delfin, la finanziaria di Leonardo Del Vecchio, che possiede l\u20191,9% e le due Fondazioni, Fondazione Cassa di risparmio di Verona Vicenza Belluno e Ancona con l\u20191,7% e Fondazione CRT con l\u20191,6%."}