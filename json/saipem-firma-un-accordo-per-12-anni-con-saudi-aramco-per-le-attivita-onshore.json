{"date": "20201119", "category": "Riduzioni di CO2 e H2S", "title": "Saipem firma un accordo per 12 anni con Saudi Aramco per le attivit\u00e0 onshore", "text": "Saipem ha firmato con Saudi Aramco un accordo quadro, Long Term Agreement, della durata di dodici anni per attivit\u00e0 di ingegneria e costruzioni onshore.\u00a0L\u2019accordo comprende attivit\u00e0 di efficientamento di impianti esistenti e rientra nel pi\u00f9 ampio piano a lungo termine di Saudi Aramco di ammodernamento degli impianti situati nella Eastern Province del paese.\u00a0l programma si propone di\u00a0ottimizzare i consumi e ridurre le emissioni di CO2 e H2S.\u00a0L\u2019accordo quadro include la possibilit\u00e0 di interventi per impianti Upstream e Downstream ubicati, tra le altre, nelle seguenti aree: Wasit, Khursaniyah, Abu-Ali, Jubail, Berri, Ras Tanura, Qatif, Abqaiq, Shedgum, Uthmaniyah, Hawiyah, Haradh, Khurais, Ghawar Saipem ed Saudi Aramco hanno una collaborazione pluridecennale sia nell\u2019ambito di impianti e infrastrutture onshore che offshore e sono gi\u00e0 impegnati in un analogo Long Term Agreement\u00a0per attivit\u00e0 offshore in Arabia Saudita,\u00a0rinnovato nel 2015.\u00a0Inoltre Saipem \u00e8 attualmente impegnata con Saudi Aramco in attivit\u00e0 di perforazioni, sia con mezzi onshore che offshore. Maurizio Coratella, COO della Divisione E&C Onshore di Saipem, ha commentato:\u00a0\u201cQuesto nuovo accordo con Saudi Aramco, uno dei nostri principali clienti e tra i protagonisti pi\u00f9 attivi del settore energetico, consolida una relazione di lunga data e conferma il posizionamento strategico di Saipem in Medio Oriente in un\u2019ottica di medio-lungo termine. Si tratta di un forte segnale di fiducia e dell\u2019apprezzamento per l\u2019elevata qualit\u00e0 dei nostri servizi ed expertise. In particolare, l\u2019accordo rafforza la leadership di Saipem quale azienda impegnata a fornire soluzioni tecnologiche d\u2019avanguardia e mirate ad un cliente strategico\u201d."}