{"date": "20210215", "category": "Imprenditorialit\u00e0 green", "title": "Energia: accordo Legacoop e ENEA per economia circolare e trasferimento tecnologico", "text": "Protocollo d\u2019intesa, firmato dai presidenti dell\u2019ENEA Federico Testa e Legacoop Mauro Lusetti, per collaborare sul fronte dell\u2019efficientamento energetico, dell\u2019economia circolare e della transizione digitale a supporto di start up innovative nel mondo delle cooperative, anche attraverso il \u201cFondo per il trasferimento tecnologico\u201d. L\u2019obiettivo \u00e8 di promuovere e rafforzare il trasferimento dell\u2019innovazione verso nuove imprenditorialit\u00e0 green, come le cooperative di comunit\u00e0 dell\u2019energia, e di qualificarne i processi di innovazione. A livello operativo verranno istituiti specifici gruppi di lavoro per la valorizzazione dell\u2019offerta di innovazione di rilevanza economica e sociale gi\u00e0 acquisita nell\u2019ambito di sperimentazioni ed iniziative in corso, con particolare attenzione a quelle \u201cdeep tech\u201d, per estenderle attraverso l\u2019ampliamento della platea degli enti di ricerca coinvolti, degli ambiti territoriali dell\u2019intervento, delle filiere produttive e dei settori interessati. Tra gli altri segmenti di impegno comune: la progettazione e l\u2019attuazione di programmi di accelerazione di impresa per favorire la costituzione e la crescita di aziende innovative \u201cspin off\u201d della ricerca; la messa a punto di strumenti e servizi di nuova generazione per la fase di incubazione, con particolare riferimento alle problematiche dell\u2019accesso al capitale e del trasferimento di competenze tra laboratori di ricerca, start-up e medie e grandi imprese. \u201cCon questa rinnovata collaborazione con ENEA, Legacoop intende accelerare i processi di trasferimento tecnologico legati alla transizione green e tech, per consentire alle cooperative di sviluppare percorsi di crescita sostenibile e innovativa necessari anche a cogliere le sfide e le opportunit\u00e0 del Piano europeo Next Generation\u201d, ha sottolineato il Presidente di Legacoop Mauro Lusetti. \u201cQuesto accordo ci consente di mettere a disposizione di una realt\u00e0 di rilievo e fortemente impegnata sul fronte della sostenibilit\u00e0 come Legacoop le professionalit\u00e0, i servizi e le tecnologie avanzate, anche di frontiera, di cui ENEA dispone per l\u2019efficienza energetica, la chiusura dei cicli, le fonti rinnovabili, l\u2019economia circolare e il trasferimento dell\u2019innovazione\u201d, ha evidenziato il Presidente dell\u2019ENEA, Federico Testa."}