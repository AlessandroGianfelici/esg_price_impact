{"date": "20210112", "category": "Mobilit\u00e0 elettrica", "title": "Enel e MOTUS-E, proposte per reindirizzare 18,7 mld del PNRR verso la mobilit\u00e0 elettrica", "text": "MOTUS-E e i suoi associati, tra cui Enel X e FCA, lanciano delle proposte per il reindirizzamento delle risorse stanziate dal PNRR, Piano Nazionale di Ripresa e Resilienza, con l\u2019obiettivo di supportare lo sviluppo di una mobilit\u00e0 di merci e persone sempre pi\u00f9 sostenibile. Gli obiettivi principali della proposta sono il raggiungimento dei target ambientali e di decarbonizzazione dell\u2019UE e guidare l\u2019impatto occupazionale che la mobilit\u00e0 elettrica ha e avr\u00e0 sempre pi\u00f9 sull\u2019ecosistema industriale del nostro Paese. MOTUS-E propone una visione strategica, moderna e sostenibile della mobilit\u00e0, da raggiungere attraverso 15 misure per un totale di 18,7 miliardi da rimodulare all\u2019interno dello schema del PNRR. \u201cLe misure green dell\u2019attuale piano, infatti, risultano poco ambiziose ed efficaci dal punto di vista dei principi ispiratori del Next Generation EU \u2013 dichiara il Segretario Generale di MOTUS-E Dino Marcozzi \u2013 con le nostre proposte vogliamo cogliere l\u2019opportunit\u00e0 offerta dalla mobilit\u00e0 elettrica e dare la giusta spinta al nostro Paese\u201d. La crescita della mobilit\u00e0 elettrica, ormai ineluttabile in tutti i principali mercati mondiali, \u00e8, infatti un\u2019opportunit\u00e0 che l\u2019Italia non pu\u00f2 permettersi di ignorare nel contesto del PNRR pena la perdita di quote di mercato per le nostre industrie dell\u2019automotive, inclusa la componentistica, del settore elettrico ed elettronico e dei servizi. Di pari passo, la crescita della produzione di energia da fonti rinnovabili, gi\u00e0 prevista nel Piano Nazionale Energia e Clima , PNIEC, \u00e8 indissolubilmente legata alla costante diffusione dei veicoli elettrici, che ne ottimizzano il consumo e possono garantire la flessibilit\u00e0 necessaria al sistema elettrico. Infine le misure previste nel documento sono volte al sostegno dell\u2019economia reale e locale, auspicando una rimodulazione della spesa che finanzi interventi diffusi sul territorio e che accresca le competenze di vari comparti industriali e dei loro lavoratori. Un\u2019imperdibile opportunit\u00e0 per tutti gli stakeholder coinvolti, che indirizzi il nostro Paese verso una mobilit\u00e0 sostenibile a tre dimensioni, ambientale, sociale ed economica. MOTUS-E e il suo Consiglio Direttivo sollecitano un incontro con i Ministri competenti per illustrare le proposte. MOTUS-E \u00e8 un\u2019associazione costituita da operatori industriali, mondo accademico e associazionismo con l\u2019obiettivo di accelerare lo sviluppo della mobilit\u00e0 elettrica in Italia. \u00c8 stata fondata a maggio 2018 e oggi conta oltre 60 associati e partner tra costruttori di auto, utilities, fornitori di infrastrutture elettriche e di ricarica, filiera delle batterie, studi di consulenza, societ\u00e0 di noleggio, universit\u00e0, associazioni ambientaliste e associazioni di consumatori."}