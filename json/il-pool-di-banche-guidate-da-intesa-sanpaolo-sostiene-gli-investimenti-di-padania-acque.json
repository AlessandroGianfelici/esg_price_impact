{"date": "20210330", "category": "Investimenti ESG", "title": "Il pool di banche guidate da Intesa Sanpaolo sostiene gli investimenti di Padania Acque", "text": "Padania Acque ha sottoscritto un finanziamento da 134,5 milioni di euro con un pool di otto banche, coordinate da Intesa Sanpaolo che ha svolto il ruolo di finanziatore e Banca Agente. L\u2019operazione \u00e8 un fully amortizing loan, con scadenza a dicembre 2037, a sostegno degli 80 milioni di euro di investimenti programmati fino al 2023 e i 500 milioni di euro previsti sino al 2043 nel Piano Economico Finanziario di Padania Acque. \u00abQuesta operazione finanziaria \u2013 ha commentato l\u2019Ad di Padania Acque Alessandro Lanfranchi \u2013 ci consente di capitalizzare la fiducia degli Istituti di Credito rendendo merito al lavoro di grande qualit\u00e0 che donne e uomini quotidianamente svolgono in Padania Acque, al servizio del territorio cremonese. La forte caratterizzazione ambientale degli investimenti permetter\u00e0 anche di traguardare obiettivi di sostenibilit\u00e0, fondamentali per la salvaguardia della risorsa idrica, in sintonia con gli impegni dell\u2019Agenda 2030 dell\u2019Onu\u201d. Il pool di banche che hanno finanziato l\u2019operazione \u00e8 composto da Intesa Sanpaolo, UBI Banca (Gruppo Intesa Sanpaolo), Banco BPM, Cr\u00e9dit Agricole Italia, MPS Capital Services Banca per le Imprese, Credito Padano Banca di Credito Cooperativo, Credito Valtellinese e Cassa di Risparmio di Bolzano-Sparkasse che partecipano con diversa gradualit\u00e0 alle linee del finanziamento."}