{"date": "20210419", "category": "L'opinione di Jeroen Blokland, responsabile del team Multi-Asset di Robeco", "title": "Il bitcoin pu\u00f2 rappresentare una fonte di diversificazione di portafoglio", "text": "Il bitcoin \u00e8 sempre in prima pagina, non solo per la sua fulminea ascesa e la sua impareggiabile volatilit\u00e0, ma anche per l\u2019acceso dibattito tra sostenitori e oppositori. Ci\u00f2 che pi\u00f9 ci interessa, tuttavia, \u00e8 il crescente consenso sulla sua vera natura. Negli ultimi mesi, si \u00e8 sviluppato un chiaro ed enfatico consenso sul ruolo di bitcoin come riserva di valore, un oro digitale. Recentemente il presidente della Federal Reserve Jerome Powell lo ha definito come \u201cessenzialmente un sostituto dell\u2019oro piuttosto che del dollaro\u201d. Proprio come l\u2019oro, il bitcoin \u00e8 scarso e durevole. Inoltre, presenta un alto grado di portabilit\u00e0, \u00e8 facilmente scambiabile e programmabile. L\u2019oro ha una lunga tradizione come riserva di valore, fattore che ovviamente manca al bitcoin. In quanto oro digitale, il bitcoin ha un valore monetario. A nostro avviso, la discussione sulla mancanza di valore intrinseco \u00e8 per lo pi\u00f9 irrilevante. Come per i diamanti, l\u2019arte, i francobolli, l\u2019oro e il dollaro, il bitcoin non fornisce flussi di cassa. Eppure, tutte queste asset class hanno un valore monetario, e la maggior parte di esse sono considerate una riserva di valore. L\u2019oro \u00e8 stato tradizionalmente utilizzato come supporto per le economie e come copertura contro l\u2019inflazione. Sin dalla fine del gold standard nel 1971, l\u2019oro ha significativamente sovraperformato l\u2019inflazione, con un aumento annuo del 7,7% circa. Ci\u00f2 \u00e8 stato accompagnato da una volatilit\u00e0 realizzata del 17%. Quindi, \u00e8 errato assumere che una riserva di valore debba avere un rendimento realizzato simile al tasso d\u2019inflazione, e che debba essere relativamente a basso rischio. Inoltre, investire nell\u2019oro digitale non \u00e8 necessariamente sinonimo di opinioni estreme sull\u2019economia o sulla moneta legale. Se si ricerca una potenziale copertura contro l\u2019inflazione, un crollo dei rendimenti obbligazionari reali e/o una svalutazione del dollaro, l\u2019allocazione nell\u2019oro digitale potrebbe essere un passo prudente verso una migliore diversificazione del portafoglio. Dato il suo potenziale di diventare una riserva di valore, consideriamo il bitcoin un\u2019asset class, anche se estrema. Il bitcoin ha certamente ripagato chi ha avuto il coraggio di mantenerlo in portafoglio. Dal primo trade nel luglio 2010, il rendimento medio \u00e8 stato un impressionante 254% annuo, rispetto al 15% dell\u2019S&P 500, la seconda asset class in termini di performance. Anche la volatilit\u00e0 \u00e8 estrema: la volatilit\u00e0 media annualizzata realizzata del bitcoin \u00e8 un impressionante 114%, quasi dieci volte quella azionaria e dell\u2019oro. Eppure, l\u2019indice di Sharpe \u00e8 significativamente pi\u00f9 alto di quello di altre asset class. E la correlazione del bitcoin con le altre asset class \u00e8 stata vicina allo zero, il che suggerisce notevoli benefici di diversificazione. Nonostante la sua ascesa fulminea, la capitalizzazione di mercato del bitcoin di mille miliardi di dollari si traduce in un peso di appena lo 0,6% nel portafoglio Global Multi-Asset Market, che consiste nel totale della capitalizzazione di mercato investibile delle principali asset class.Per arrivare a una stima pi\u00f9 realistica, abbiamo presupposto che nei prossimi cinque-dieci anni raggiunger\u00e0 i 3.000 miliardi di dollari di capitalizzazione del mercato dell\u2019oro investibile, cio\u00e8 l\u2019oro che \u00e8 usato per gli investimenti o \u00e8 in qualche modo legato ai mercati finanziari. Ci\u00f2 implica un rendimento previsto del 12-25% annuo. Quindi, qual \u00e8 l\u2019adeguata quantit\u00e0 di bitcoin in un portafoglio? I nostri risultati sono inequivocabili. Per tutte le 36 combinazioni di rischio-rendimento-correlazione, la nostra ottimizzazione intelligente mostra un\u2019allocazione massima del 2,5% in bitcoin. Un risultato migliore del previsto: ci aspettavamo un calo quando la combinazione di caratteristiche risultasse \u201cpeggiore\u201d.Tuttavia, sulla base della nostra analisi dell\u2019impatto \u2013 ad esempio come il bitcoin possa rappresentare fino al 15% della volatilit\u00e0 totale del portafoglio, insieme al fatto che la volatilit\u00e0 del bitcoin \u00e8 attualmente ancora ben al di sopra della nostra stima pi\u00f9 alta del 60% \u2013 crediamo che sia giustificato limitare il peso massimo del bitcoin all\u20191%. Un peso dell\u20191% si allinea anche meglio con la gestione generale del portafoglio, compreso il ribilanciamento. Ci sono anche altri aspetti da prendere in considerazione. Innanzitutto, il numero di investimenti alternativi \u00e8 limitato, ma in crescita. Gli ETF investibili stanno aumentando, cos\u00ec come i futures. Tuttavia, non tutti gli ETF investono in bitcoin \u201cfisici\u201d. E non sempre si pu\u00f2 assicurare una conservazione interamente offline. Per i futures di bitcoin, la creazione di conti di trading \u00e8 pi\u00f9 complessa, e i requisiti di margine (fino al 33%) sono molto pi\u00f9 alti che per le obbligazioni e le azioni. Inoltre, in Europa le direttive UCITS limitano l\u2019esposizione agli investimenti in singole materie prime. Tuttavia, \u00e8 possibile creare un \u201cfondo di investimento\u201d in bitcoin con un exchange-traded note (ETN). Infine, bisogna affrontare la controversia legata alla quantit\u00e0 di elettricit\u00e0 necessaria per estrarre le valute digitali, cos\u00ec come il potenziale uso in pratiche illecite. Tuttavia, \u00e8 incredibilmente difficile valutare questi aspetti. Ad esempio, mentre l\u2019uso di energia \u00e8 aumentato bruscamente con l\u2019aumento della potenza di elaborazione per estrarre bitcoin (\u201chash rate\u201d), l\u2019impatto dipende dalla fonte energetica utilizzata. Le rinnovabili rappresentano ora una parte significativa del mix energetico, e diversi studi hanno sottolineato il ruolo del mining nel ridurre l\u2019interruzione dell\u2019elettricit\u00e0 da rinnovabili.Ma, forse, la cosa pi\u00f9 importante da considerare \u00e8 il fatto che il bitcoin potrebbe non essere l\u2019oro digitale, e c\u2019\u00e8 ancora un\u2019enorme incertezza relativa al suo futuro rispetto ad asset class con una storia molto pi\u00f9 lunga."}