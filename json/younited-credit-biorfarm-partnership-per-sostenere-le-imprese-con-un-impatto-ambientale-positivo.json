{"date": "20210420", "category": "Partnership ESG", "title": "Younited Credit-Biorfarm, partnership per sostenere le imprese con un impatto ambientale positivo", "text": "Younited Credit, fintech company che gestisce una piattaforma digitale di credito al consumo, ha stretto una partnership con Biorfarm, azienda agricola digitale che offre a privati e societ\u00e0 la possibilit\u00e0 di adottare o di regalare alberi da frutta, olivi, vigne e alveari sul territorio italiano. Attraverso questa partnership Younited Credit regaler\u00e0 un albero e un cesto di frutta di 5 kg ai primi 100 clienti finanziati tra il 19 ed il 22 aprile. I clienti adotteranno cos\u00ec il loro albero e potranno monitorarne la coltivazione a stretto contatto con l\u2019agricoltore grazie a immagini e video. Quando la frutta del proprio albero sar\u00e0 matura, i clienti potranno ricevere i frutti comodamente a casa entro 24/48 ore dalla raccolta, oppure potranno direttamente partecipare alla raccolta, raggiungendo fisicamente l\u2019albero prescelto. L\u2019iniziativa di Younited Credit si inserisce nel percorso intrapreso dalla societ\u00e0 fintech per ridurre il proprio impatto ambientale e per compensare le proprie emissioni di Co2. La societ\u00e0 ha gi\u00e0 reso gli uffici completamente plastic free e ha ridotto al minimo l\u2019utilizzo di stampanti; adopera, inoltre, solo carta riciclata e ha istituzionalizzato la raccolta differenziata. Stefano Piscitelli, CEO Italia di Younited Credit ha commentato \u201cYounited Credit: \u201cSiamo lieti di aver concluso questa partnership che ci permetter\u00e0 di sostenere (anche) le piccole imprese Italiane con un impatto ambientale positivo. Sin dalla sua nascita, infatti, YC ha fatto della sostenibilit\u00e0 un elemento centrale della propria strategia aziendale contribuendo attivamente alla creazione di un\u00a0sistema ambientale e sociale pi\u00f9 sostenibile e favorendo con questa iniziativa l\u2019agricoltura biologica e la biosostenibilit\u00e0.\u201d"}