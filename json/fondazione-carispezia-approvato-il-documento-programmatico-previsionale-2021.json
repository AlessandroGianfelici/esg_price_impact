{"date": "20201222", "category": "3,5 milioni di euro destinate al sostegno del territorio", "title": "Fondazione Carispezia, approvato il Documento Programmatico Previsionale 2021", "text": "Il Consiglio d\u2019Indirizzo della Fondazione Carispezia ha approvato il Documento Programmatico Previsionale 2021, in cui viene fornito l\u2019aggiornamento agli obiettivi e all\u2019attivit\u00e0 della Fondazione rispetto a quanto indicato nella programmazione triennale 2020-2022. Saranno almeno 3,5 milioni di euro le risorse destinate dalla Fondazione a sostegno del territorio della provincia della Spezia e della Lunigiana nel prossimo anno, certamente tenendo conto dell\u2019evolversi della situazione sanitaria, aggravati dall\u2019emergenza da Covid 19, e delle relative necessit\u00e0 ed emergenze specifiche che potranno presentarsi sul territorio. Per far fronte all\u2019emergenza Covid-19 fino ad oggi sono state diverse le iniziative che la Fondazione ha messo in campo: interventi diretti al settore sanitario, come l\u2019acquisto di attrezzature e materiali per le strutture ospedaliere, sostegno agli enti locali e alle organizzazioni del Terzo Settore, ong, associazioni, cooperative e imprese sociali per servizi in aiuto a persone e famiglie in gravi difficolt\u00e0 o a categorie fragili, supporto al mondo della scuola. Un insieme articolato di interventi a cui la Fondazione ha indirizzato circa 1,7 milioni delle risorse disponibili per quest\u2019anno. Nel 2021 accanto alle erogazioni, la cui stima prudenziale potr\u00e0 ancora essere rivista a fronte di prospettive economiche e andamenti dei mercati finanziari pi\u00f9 favorevoli, proseguiranno poi gli investimenti correlati alla missione, che si affiancano alla tradizionale attivit\u00e0 istituzionale con l\u2019obiettivo principale di generare ritorni sociali e/o economici per il territorio. In questo ambito, saranno destinati ulteriori 1,5 milioni di euro a iniziative di social housing gi\u00e0 in atto promosse dal Fondo Housing Sociale Liguria, a cui la Fondazione partecipa insieme ad altri investitori, come il complesso di prossima costruzione nell\u2019area ex fornaci Acam alla Spezia. Le risorse disponibili potranno essere destinate a progetti propri, realizzati dalla Fondazione in collaborazione con altri soggetti pubblici e privati, e progetti di terzi selezionati attraverso bandi di erogazione. Per affrontare le crescenti necessit\u00e0 del territorio, proseguir\u00e0 inoltre il percorso di crescita e supporto delle realt\u00e0 non profit operanti sul territorio, attraverso percorsi formativi volti anche a rafforzarne la capacit\u00e0 e le competenze necessarie per attrarre ulteriori fonti di finanziamento. Andrea Corradino, Presidente della Fondazione Carispezia, ha dichiarato: \u201cIl Documento Programmatico 2021 traccia le linee principali che caratterizzeranno l\u2019azione della Fondazione per il prossimo anno, nella consapevolezza che una delle sfide pi\u00f9 importanti nello svolgere il nostro ruolo di sostegno al territorio sar\u00e0 quella di intercettare i nuovi bisogni generati dalla pandemia e individuare le priorit\u00e0 su cui intervenire. Nonostante l\u2019impatto della crisi sul sistema economico-finanziario riusciremo comunque a non far mancare il nostro supporto al tessuto sociale, alla cultura e alla crescita delle nuove generazioni, che sebbene siano le meno colpite dal punto di vista sanitario saranno quelle che ne subiranno maggiormente le conseguenze. Nel fare ci\u00f2 cercheremo sempre pi\u00f9 di creare sinergie con le altre componenti del territorio, non solo mettendo in campo risorse finanziarie ma cercando di promuovere e rafforzare la coesione della nostra comunit\u00e0 come condizione fondamentale per superare la fase critica che stiamo vivendo\u201d."}