{"date": "20210126", "category": "Nuovi prodotti", "title": "Banca Generali lancia una nuova linea di gestione sostenibile ESG Avdisor MainStreet Universal Values", "text": "Banca Generali allarga la sfera degli investimenti sostenibili per la clientela private con ESG Advisor MainStreet Universal Values, una nuova linea di gestione che guarda alle realt\u00e0 maggiormente impegnate nel rispetto degli SDGs dell\u2019Agenda Onu 2030. Dopo aver raggiunto e ampiamente superato l\u2019obiettivo del 10% delle masse gestite investite in soluzioni Esg, la banca guidata da Gian Maria Mossa conferma quindi la propria intenzione di coniugare sempre pi\u00f9 una gestione del portafoglio che sia bilanciata tra l\u2019obiettivo di rendimento finanziario tradizionale e i parametri sociali e ambientali allineati con gli obiettivi di sviluppo promossi dalle Nazioni Unite. Sviluppata con l\u2019advisory di MainStreet Partners, la nuova soluzione di Banca Generali guarda principalmente a investimenti che rispondono a valutazioni economiche e finanziarie, nel rispetto di ben 8 dei 17 SDGs disegnati dalle Nazioni Unite. Tra questi, particolare attenzione riscuote l\u2019obiettivo numero 16, ovvero quello dedicato alla promozione della pace, della giustizia e delle istituzioni forti. Una mossa che posiziona Banca Generali in prima fila anche nell\u2019ambito \u201csocial\u201d dell\u2019acronimo Esg. \u201cEsg Advisor Mainstreet Universal Values rappresenta un ulteriore strumento a disposizione dei nostri consulenti per allargare le maglie della diversificazione e consentire ai nostri clienti di aggiungere una nuova dimensione di sostenibilit\u00e0 all\u2019interno dei portafogli. La crisi pandemica ha dimostrato la forza e la capacit\u00e0 di resilienza agli stress dei mercati da parte di questo tipo di soluzioni. Per questo crediamo fermamente nell\u2019importanza di promuovere strumenti in grado di creare valore non solo per i portafogli, ma anche per tutti gli stakeholder\u201d commenta Andrea Ragaini, Vice Direttore Generale di Banca Generali. La nuova Esg Advisor MainStreet Universal Values si contraddistingue per un portafoglio globale bilanciato obbligazionario ampiamente diversificato. La componente di equity pu\u00f2 raggiungere una quota massima del 25% ed \u00e8 fortemente bilanciata da strumenti obbligazionari green dall\u2019alto merito creditizio e fondi sostenibili multiasset sia generalisti che tematici. La selezione da parte del team di gestione si concentra su un processo di investimento che prevede l\u2019applicazione di specifici criteri di inclusione ed esclusione gestionali allineati con i principi universalmente condivisi dello UN Global Compact (UNGC), iniziativa tra i cui aderenti c\u2019\u00e8 anche Assicurazioni Generali. \u00a0"}