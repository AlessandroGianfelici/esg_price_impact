{"date": "20210322", "category": "Economia circolare", "title": "Eni, completata la trasformazione del nuovo impianto BTU a Gela", "text": "Eni completa l\u2019avviamento e il collaudo del nuovo impianto BTU, Biomass Treatment Unit, che consentir\u00e0 alla bioraffineria a Gela di utilizzare fino al 100% biomasse che non siano in competizione con la filiera alimentare, dagli oli alimentari esausti ai grassi da lavorazioni ittiche e di carni prodotte in Sicilia, con l\u2019obiettivo di realizzare un modello di economia circolare a chilometri zero per la produzione di biodiesel, bionafta, biogpl e bio-jet.  La costruzione dell\u2019impianto \u00e8 iniziata nei primi mesi del 2020 e nonostante i rallentamenti causati dalla gestione delle attivit\u00e0 durante la pandemia \u00e8 stato sostanzialmente completato nei tempi previsti. Sono state lavorate 1,3 milioni di ore, traguardando l\u2019obiettivo zero infortuni, sia per le persone Eni, sia per i lavoratori delle imprese in appalto. Con l\u2019avvio del BTU si completa la seconda fase della trasformazione del sito industriale, che si qualifica come sito esclusivamente dedicato a processi produttivi sostenibili e concretizza il processo di decarbonizzazione e transizione energetica che caratterizza la strategia Eni, impegnata a raggiungere la totale decarbonizzazione di prodotti e processi entro il 2050. Tra i punti salienti del piano 2021-2024 \u00e8 infatti previsto il raddoppio della capacit\u00e0 produttiva delle bioraffinerie Eni a circa 2 milioni di tonnellate entro il 2024, l\u2019aumento a 5/6 milioni di tonnellate entro il 2050. Il BTU si aggiunge ai gi\u00e0 realizzati impianti Ecofining, tecnologia Eni-UOP per la produzione di biocarburanti da materie prime di origine biologica, lo Steam Reforming per la produzione di idrogeno e l\u2019impianto pilota Waste to Fuel, realizzato da Eni Rewind, che consente di trasformare la frazione organica dei rifiuti solidi urbani in bio-olio e bio-metano. La trasformazione dell\u2019ex petrolchimico di Gela \u00e8 un esempio di economia circolare rigenerativa, che ha permesso la riconversione di cicli produttivi basati su fonti fossili e che va di pari passo con un piano di demolizioni di impianti non pi\u00f9 funzionali alla produzione di biocarburanti e per il risanamento ambientale."}