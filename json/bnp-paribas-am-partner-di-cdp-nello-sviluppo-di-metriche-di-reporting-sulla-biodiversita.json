{"date": "20210519", "category": "Reporting ESG", "title": "BNP Paribas AM partner di CDP nello sviluppo di metriche di reporting sulla biodiversit\u00e0", "text": "BNP Paribas Asset Management (BNPP AM) e CDP (Carbon Disclosure Project) annunciano oggi una partnership per esplorare e supportare lo sviluppo di metriche di reporting aziendale comuni sulla biodiversit\u00e0. Con il sostegno di BNPP AM, CDP, ONG che aiuta le aziende a divulgare il proprio impatto ambientale, inizier\u00e0 a sviluppare un quadro comune di rendicontazione aziendale sulla biodiversit\u00e0 di rilevanza mondiale che contribuir\u00e0 a rilanciare l\u2019impegno del settore privato nella salvaguardia dell\u2019ambiente. Questa partnership mira ad accelerare e diffondere la divulgazione ambientale aziendale attraverso la riduzione della perdita di biodiversit\u00e0 e la sensibilizzazione sui rischi derivanti. La biodiversit\u00e0 globale, sebbene di fondamentale importanza per la salute umana e le economie, sta diminuendo pi\u00f9 rapidamente che in qualsiasi altro momento della storia. Pi\u00f9 di 31.000 specie \u2013 il 27% di tutte le specie valutate \u2013 sono minacciate di estinzione, evidenziando l\u2019urgente necessit\u00e0 di integrare le considerazioni sulla biodiversit\u00e0 nel processo decisionale in tutti i settori. Consentendo alle istituzioni finanziarie di prendere decisioni di investimento consapevoli basate su dati affidabili, BNPP AM e CDP contribuiranno alla conservazione della biodiversit\u00e0 e al mantenimento degli ecosistemi. Si prevede inoltre che tale nuova rendicontazione incoragger\u00e0 un cambiamento nel comportamento delle aziende favorendo quelle che gestiscono le risorse naturali in modo sostenibile e riducendo gli impatti negativi su specie ed ecosistemi. Il mondo \u00e8 a un punto di svolta come dimostrato dagli obiettivi di biodiversit\u00e0 globale post-2020 delle Nazioni Unite e dagli SDG. La creazione di parametri di misurazione chiari e trasparenti \u00e8 fondamentale per consentire alle aziende di comprendere e gestire i propri impatti sulla biodiversit\u00e0 e rimanere allineati ai target intermedi per raggiungere questi obiettivi. Robert-Alexandre Poujade, analista ESG di BNP Paribas Asset Management, ha commentato: \u201cIl settore dell\u2019asset management ha urgente bisogno di dati migliori sulla biodiversit\u00e0 e su come questa viene influenzata dalle scelte di allocazione del capitale. C\u2019\u00e8 un interesse senza precedenti da parte delle istituzioni finanziarie e delle aziende a comprendere meglio come possono prendere decisioni di investimento attente alla biodiversit\u00e0 basate su dati affidabili e quindi premiare le aziende che gestiscono le risorse naturali in modo sostenibile\u201d."}