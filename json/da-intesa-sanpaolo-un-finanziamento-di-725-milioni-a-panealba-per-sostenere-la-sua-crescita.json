{"date": "20210519", "category": "Finanziamenti sostenibili", "title": "Da Intesa Sanpaolo un finanziamento di 72,5 milioni a Panealba per sostenere la sua crescita", "text": "Intesa Sanpaolo, nel ruolo di bookrunner e MLA(Mandated Lead Arranger),\u00a0Banca di Asti\u00a0e\u00a0Banco BPM, entrambi nel ruolo di MLA, hanno sottoscritto un finanziamento a medio-lungo termine di\u00a072,5 milioni di euro con Panealba, eccellenza cuneese oggi posizionata tra i principali player a livello nazionale nel settore dei prodotti da forno. Nel dettaglio, per Intesa Sanpaolo l\u2019operazione \u00e8 stata messa a punto dalla Divisione IMI Corporate & Investment Banking attraverso la Direzione Corporate Finance Mid-Cap, in collaborazione con la filiale Imprese di Alba. I principali obiettivi riguardano l\u2019ampliamento dello stabilimento di Cherasco, per il quale l\u2019azienda prevede\u00a0investimenti per oltre 30 milioni\u00a0nei prossimi 2-3 anni, che ospiter\u00e0 anche la produzione dei biscotti a marchio Campiello; il sostegno ai progetti di sviluppo dell\u2019azienda, anche in ottica di nuove possibili acquisizioni; e la rimodulazione del profilo di scadenza del passivo, con l\u2019allungamento della durata media dei finanziamenti in essere. Giorgio Tesio, Ad di Panealba, dichiara: \u00abSi tratta di un ambizioso progetto che ci permetter\u00e0 di raddoppiare la capacit\u00e0 produttiva nel segmento dei \u201cbiscotti per la prima colazione\u201d, passando dagli attuali 20 ad oltre 40 milioni di Kg producibili, con nuove linee di produzione totalmente automatizzate e nel pieno rispetto dei criteri di\u00a0Industria 4.0.\u201d Andrea Perusin, Direttore Regionale Piemonte Sud e Liguria Intesa Sanpaolo, commenta: \u00abSiamo orgogliosi di poter accompagnare nei suoi ulteriori progetti di espansione e di crescita competitiva e sostenibile il gruppo Panealba, un\u2019eccellenza cuneese che testimonia la vivacit\u00e0 del tessuto imprenditoriale italiano e piemontese in particolare. Siamo pronti a sostenere i progetti delle imprese presenti nel territorio, offrendo loro consulenza, strumenti evoluti per l\u2019innovazione tecnologica e per lo sviluppo delle competenze, oltre a un\u00a0plafond di 5,3 miliardi di nuovo credito\u00a0per liquidit\u00e0 e investimenti nella\u00a0transizione sostenibile\u00a0e\u00a0digitale.\u00bb Nel 2020, Intesa Sanpaolo aveva incluso Panealba tra le \u201cimprese vincenti\u201d: aziende i cui fattori di successo le rendono \u2018campioni\u2019 del proprio territorio, con particolare attenzione all\u2019impatto sociale e alla capacit\u00e0 di generare valore soprattutto in termini di sostenibilit\u00e0, e alle quali la banca riserva percorsi di crescita e di visibilit\u00e0, oltre alla valorizzazione delle strategie competitive e dei fattori di successo. "}