{"date": "20201228", "category": "Il progetto \u00e8 aperto anche a chiunque voglia aderire", "title": "Algebris compenser\u00e0 le proprie emissioni di CO2 piantando un milione di alberi", "text": "Un milione di alberi da piantare nei prossimi anni per compensare le proprie emissioni di CO2. E\u2019 questo l\u2019obiettivo di Algebris, la societ\u00e0 di asset management fondata da Davide Serra, che ha preso molto seriamente la lotta contro il cambiamento climatico e ha lanciato un\u2019iniziativa di ampio respiro ribattezzata Algetrees. Un progetto di sviluppo del verde e di sostegno alle comunit\u00e0 che vuole coinvolgere anche altri soggetti nella convinzione che l\u2019emergenza climatica sia la grande sfida a cui tutti i leader della finanza sono chiamati a rispondere. Nel 2020 Algebris \u00e8 gi\u00e0 arrivata a 52 mila piante, che pi\u00f9 che compensano le emissioni prodotte dalla societ\u00e0 di gestione globale, che gestisce circa 16 miliardi di dollari e ha uffici a Londra, Milano, Roma, Dublino, Lussemburgo, Boston, Singapore e Tokyo. \u201cLe vite di centinaia di milioni di persone, nel futuro prossimo, saranno impattate dal cambiamento climatico, gi\u00e0 in pieno atto. La transizione verso una societ\u00e0 sostenibile dipender\u00e0 da ognuno di noi ed \u00e8 fondamentale, soprattutto nei confronti delle generazioni future, che le imprese abbiano un chiaro piano d\u2019azione\u201d, ha dichiarato Serra, fondatore e amministratore delegato di Algebris. Il progetto Algetrees, realizzato in collaborazione con Hakuna Matata, organizzazione benefica che opera in Tanzania da 15 anni, aiutando i bambini orfani attraverso programmi educativi e sanitari, si basa su un modello semplice e facilmente misurabile. Algebris valuta le emissioni prodotte dal gruppo (uffici, voli aerei, rifiuti, carta utilizzata), traduce il valore complessivo di CO2 in un numero equivalente di alberi, determinato sulla stima della loro capacit\u00e0 di assorbimento di anidride carbonica durante il ciclo di vita, e li pianta nell\u2019area della Tanzania centrale dove \u00e8 attiva la charity. Gli alberi hanno l\u2019ulteriore scopo di contribuire al benessere economico delle comunit\u00e0 locali, in linea con gli Obiettivi di Sviluppo Sostenibile (SDG) delle Nazioni Unite (obiettivi 1 Sconfiggere la povert\u00e0, 2 Sconfiggere la fame, 4 Istruzione di qualit\u00e0, 13 Lotta contro il cambiamento climatico e 15 Vita sulla terra). Nel 2021 il progetto Algetrees sar\u00e0 allargato anche a chiunque voglia aderire, societ\u00e0 di asset management, ma anche aziende e individui. Oltre all\u2019iniziativa Algetrees, Algebris ha definito una chiara politica interna in ambito ESG, \u00e8 firmataria dei Principi per l\u2019Investimento Responsabile delle Nazioni Unite, sostenitrice della Task Force sulle Informazioni Finanziarie relative al Clima (TCFD) e tra gli investitori firmatari del Carbon Disclosure Project (CDP). Inoltre, attraverso il sostegno alla \u201cSay on Climate Initiative\u201d si impegna per far s\u00ec che le societ\u00e0 quotate presentino un Piano d\u2019Azione per la Transizione del Clima."}