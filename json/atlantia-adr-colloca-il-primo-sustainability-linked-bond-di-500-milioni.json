{"date": "20210423", "category": "Sustainability bond", "title": "Atlantia, ADR colloca il primo Sustainability-Linked bond di 500 milioni", "text": "Si \u00e8 concluso con successo il collocamento del primo Sustainability-Linked bond di Aeroporti di Roma, controllata di Atlantia, per un valore di 500 milioni di euro e con durata di 10 anni, dedicato agli investitori istituzionali.\u00a0\u00a0L\u2019emissione ha ricevuto richieste per oltre 5 volte l\u2019offerta, totalizzando ordini per un importo pari a circa 2,7 miliardi di Euro. Il successo di quest\u2019emissione segue quello ottenuto a novembre 2020 con il collocamento del primo Green Bond di ADR, ed \u00e8 un forte segnale di riconoscimento della convincente strategia sostenibile del Gruppo che gestisce gli scali di Fiumicino e Ciampino, che hanno appena ottenuto, primi in Europa, la pi\u00f9 elevata certificazione Airport Carbon Accreditation 4+ sulla riduzione delle emissioni di CO2. \u201cProprio nella giornata mondiale della Terra, ADR realizza, primo aeroporto al mondo, il collocamento di un Sustainability-Linked bond da 500 milioni di Euro\u201d, ha dichiarato l\u2019Ad, Marco Troncone. \u201cLa sostenibilit\u00e0 ambientale non \u00e8 pi\u00f9 solo un\u2019opzione ma una necessit\u00e0, e la decarbonizzazione del settore \u00e8 un obiettivo che prendiamo sul serio. Lo testimonia innanzitutto avere ottenuto per primi in Europa, e per ora unici, la certificazione ACA4+, la pi\u00f9 elevata in materia riduzione di gas serra; poi, avere anticipato al 2030, rispetto all\u2019obiettivo di settore europeo del 2050, il totale azzeramento delle nostre emissioni di CO2; infine, aver reso questo nostro impegno cogente e monitorabile nel quadro di questa operazione finanziaria, innovativa a livello globale\u201d.\u00a0 L\u2019emissione si muove proprio in questa direzione e segue l\u2019adozione di ADR di un Sustainability-Linked Financing Framework. L\u2019emissione obbligazionaria \u00e8 collegata a Key Performance Indicator (KPI) che riguardano la riduzione delle emissioni dirette e indirette di CO2 controllate direttamente da ADR (Scope 1 e 2) ma anche quelle che dipendono da soggetti terzi (Scope 3). Il piano su Scope 1 e 2 prevede il raggiungimento di zero emissioni nel 2030, principalmente attraverso la costruzione di 2 impianti fotovoltaici, per un ammontare complessivo di 60MW, l\u2019elettrificazione di tutta la flotta veicoli e la conversione della centrale di cogenerazione alimentata a combustibile fossile. Per quanto riguarda invece lo Scope 3, ADR si impegna a ridurre fino al 10% nel 2030 le emissioni di CO2 per passeggero legate all\u2019accessibilit\u00e0 in aeroporto, attraverso l\u2019installazione di almeno 500 colonnine di ricarica per i veicoli elettrici e valorizzando il potenziamento della capacit\u00e0 della stazione ferroviaria in aeroporto. Inoltre, entro il 2024 verr\u00e0 messo a disposizione delle compagnie aeree carburante sostenibile (Sustainable Aviation Fuel) in grado di diminuire le emissioni del 60-80%. L\u2019emissione ammonta a complessivi 500 milioni di Euro e prevede il rimborso in unica soluzione a scadenza in data 30 luglio 2031 ed il pagamento di una cedola a tasso fisso pari all\u20191,750%, pagabili ogni anno in via posticipata nel mese di luglio, a partire da luglio 2022. Il prezzo di emissione \u00e8 stato fissato in 98,839 ed il rendimento effettivo a scadenza \u00e8 pari a 1,875%. La data prevista per il regolamento dell\u2019emissione \u00e8 il 30 aprile 2021. L\u2019emissione, quotata presso la Borsa irlandese, prevede l\u2019applicazione di uno step-up sul margine modulato fino a 25 bps attivabile a partire dalla prima cedola pagabile dal 2028 fino a scadenza in caso di mancato conseguimento di uno o pi\u00f9 Target (SPT\u2019s) di sostenibilit\u00e0 riportati e descritti nell\u2019ambito del Sustainability-Linked Financing Framework pubblicato dalla societ\u00e0. L\u2019operazione \u00e8 stata guidata da un sindacato di banche che ha visto coinvolte, in qualit\u00e0 di \u201cstructuring banks\u201d le banche Credit Agricole CIB e BofA Merrill Lynch, ed in qualit\u00e0 di joint bookrunners, oltre alle precedenti, Barclays, Goldman Sachs, IMI Intesa, Mediobanca, Soci\u00e9t\u00e9 G\u00e9n\u00e9rale ed UniCredit. La documentazione dell\u2019emissione \u00e8 stata elaborata con il supporto degli studi legali Legance e White & Case."}