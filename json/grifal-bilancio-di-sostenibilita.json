{"date": "20201222", "category": "Bilancio di sostenibilit\u00e0", "title": "Grifal, bilancio di sostenibilit\u00e0", "text": "Grifal, player nel settore del packaging sostenibile focalizzato al 100% sull\u2019innovazione costante di prodotti per l\u2019imballaggio ecocompatibili, ha pubblicato il suo primo bilancio di sostenibilit\u00e0. Nel 2019 la societ\u00e0 ha investito circa il 5% del suo fatturato (pi\u00f9 del 14,8% rispetto l\u2019anno precedente) in ricerca e sviluppo puntando sul binomio vincente innovazione tecnologica \u2500 sostenibilit\u00e0.  Ne \u00e8 un esempio cArt\u00f9, il prodotto che pi\u00f9 di ogni altro rappresenta e supporta la mission aziendale: un nuovo cartone ondulato pi\u00f9 ecologico di quello tradizionale, che riduce del 66% la quantit\u00e0 di carta necessaria per realizzare una scatola ed \u00e8 in grado di sostituire le plastiche e altri prodotti chimici da imballo grazie alla sua struttura robusta. Questo risultato \u00e8 ottenuto attraverso un nuovo processo produttivo che sostituisce l\u2019onda sinusoidale del cartone tradizionale con una sequenza di archi di parabola raccordati da brevi piani, incrementando del 50% il numero delle onde. Dal punto di vista ambientale il vantaggio \u00e8 notevole: il consumo di materia prima a parit\u00e0 di volume \u00e8 ridotto sensibilmente, e le emissioni di CO2 associate alla produzione si riducono del 74%. Ma la sostenibilit\u00e0 ambientale non \u00e8 l\u2019unico obiettivo dell\u2019azienda: dal bilancio di sostenibilit\u00e0 emerge una realt\u00e0 in ottima salute economica e \u201cpeople centered\u201d. Ne sono dimostrazione la crescita del 7,3% del fatturato rispetto al 2018, la crescita della forza lavoro del 13% ed il miglioramento costante delle procedure di sicurezza dei dipendenti sul posto di lavoro. L\u2019attenzione alla sicurezza dell\u2019Azienda ha trovato conferma anche nel 2020, quando il Covid ha colpito duramente la provincia di Bergamo, in cui Grifal ha sede: la societ\u00e0 ha trasformato la crisi in opportunit\u00e0 riconvertendo la propria strategia commerciale e puntando sull\u2019e-commerce. La rapida riorganizzazione ha permesso all\u2019azienda di non registrare alcun contagio fino a maggio, pur continuando ad operare."}