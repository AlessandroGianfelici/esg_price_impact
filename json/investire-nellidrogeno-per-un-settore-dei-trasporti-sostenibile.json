{"date": "20210125", "category": "L'opinione di Vincent Compi\u00e8gne e di Arnaud Peythieu di CANDRIAM", "title": "Investire nell\u2019idrogeno per un settore dei trasporti sostenibile", "text": "Il settore dei trasporti \u00e8 responsabile del 25% di tutte le emissioni dirette di CO2\u00a0nel nostro pianeta, con le automobili, gli autobus e le moto che pesano per tre quarti di tali emissioni. Il resto dell\u2019inquinamento proviene dall\u2019aviazione e dal trasporto merci.\u00a0Il trasporto ferroviario, invece, \u00e8 il mezzo pi\u00f9 efficiente ma conta solo per il 2% dell\u2019energia impiegata nel comparto trasporti. Questo significa che per rispettare l\u2019Accordo di Parigi e contenere il riscaldamento globale entro il 2100, i governi, l\u2019industria e gli investitori dovranno concentrare il massimo sforzo\u00a0nell\u2019individuare soluzioni energetiche alternative, in particolare nel trasporto su strada e nell\u2019aviazione. Nel momento in cui\u00a0le soluzioni basate sull\u2019idrogeno nei trasporti diventeranno un\u2019alternativa valida prevediamo per ogni settore diversi scenari: Automobili Considerato che, tra i mezzi di trasporto moderni, quello su gomma \u00e8 responsabile della maggior parte delle emissioni di gas serra, l\u2019Unione europea ha posto obiettivi di medio periodo molto ambiziosi, volti a incoraggiare i produttori a esplorare soluzioni differenti. Oltre ai motori convenzionali o elettrici, ci sar\u00e0 spazio anche per l\u2019idrogeno? I costi di investimento per lo sviluppo di nuovi veicoli con motori a combustione sono attualmente i pi\u00f9 bassi, ma riteniamo che i motori a idrogeno hanno un grande potenziale di riduzione dei costi, se guardiamo a un orizzonte temporale di 10 anni. Secondo i diversi scenari, l\u2019idrogeno potrebbe diventare un\u2019alternativa ai motori a combustione ed elettrici per i veicoli leggeri intorno al 2030. Per il trasporto pesante, invece, le dimensioni della batteria elettrica ne limitano la praticit\u00e0 e l\u2019idrogeno potrebbe rappresentare una soluzione, poich\u00e9 fornisce un\u2019energia per kilometri tre volte superiore a quella del diesel, pur con serbatoi pi\u00f9 pesanti. I veicoli pesanti offrono quindi migliori possibilit\u00e0 di utilizzo dell\u2019idrogeno, dato il peso della batteria necessaria per il trasporto su lunghe distanze. Diversi studi dimostrano che per questi veicoli, l\u2019idrogeno potrebbe diventare un\u2019alternativa commercialmente valida ai motori a combustione ed elettrici nel corso dei prossimi dieci anni. Aviazione Sebbene le emissioni di CO2\u00a0degli aerei rappresentino soltanto il 2,5% delle emissioni globali, secondo gli esperti queste stime dovrebbero essere almeno raddoppiate, poich\u00e9 anche il vapore rilasciato ad alta quota \u00e8 un gas serra da prendere in considerazione. I combustibili liquidi a base di idrogeno potrebbero offrire un\u2019alternativa al carburante per aerei. Questo richiederebbe turbine a combustione piuttosto che una cella a combustibile. Lo stoccaggio richiederebbe cambiamenti nella progettazione e nell\u2019infrastruttura dei velivoli. Tenendo conto del costo elevato dell\u2019idrogeno, ci\u00f2 richiederebbe un prezzo del carbonio superiore a 115 dollari per tCO2\u00a0per poter essere competitivo (fonte: Bernstein).\u00a0Pertanto, l\u2019idrogeno sembra ben lontano dall\u2019essere in grado di sostituire il cherosene, e gli scenari pi\u00f9 ottimistici prevedono che diventer\u00e0 una valida alternativa non prima del 2045. Navi Il passaggio all\u2019idrogeno \u00e8 (e continuer\u00e0 a essere) molto oneroso per questo settore, non solo per i costi del carburante a idrogeno, ma anche per le nuove infrastrutture che si rivelerebbero necessarie.\u00a0Molti esperti prevedono che il punto di svolta in termini di competitivit\u00e0 in questo settore potrebbe arrivare solo dopo il 2030. Treni Il trasporto su rotaia \u00e8 tra i pi\u00f9 efficienti dal punto di vista energetico, rappresenta l\u20198% dei movimenti motorizzati di passeggeri e il 7% del trasporto merci in tutto il mondo, ma conta solo per il 2% del consumo energetico del settore ed \u00e8 responsabile solo dello 0,3% delle emissioni di CO2. Sono comunque in fase di sperimentazione e sviluppo treni a idrogeno.\u00a0Gli analisti prevedono che, per questo mezzo di trasporto, l\u2019idrogeno potr\u00e0 diventare un\u2019alternativa valida dal punto di vista commerciale al diesel e all\u2019elettricit\u00e0 poco prima del 2030."}