{"date": "20210322", "category": "Climate change", "title": "Robeco: il Climate change sar\u00e0 sempre pi\u00f9 al centro delle strategie di investimento", "text": "Se l\u2019introduzione dei criteri ESG ha gi\u00e0 superato il punto di non ritorno nell\u2019approccio all\u2019investimento degli asset manager globali, per quanto riguarda il climate change ci stiamo avvicinando a rapidi passi. Solo due anni fa, il numero degli investitori istituzionali che poneva il climate change al centro della propria strategia di investimento era inferiore a uno su dieci. Oggi \u00e8 pari al 26% e fra due anni sar\u00e0 il 44%. E\u2019 quanto emerge dallo studio \u201c2021 Global Climate Survey\u201d di Robeco effettuato presso oltre 300 investitori istituzionali in Europa, Nord America e Asia Pacifico con masse gestite pari a 23.400 miliardi di dollari.  Secondo i dati, gi\u00e0 oggi 73% degli intervistati pensa che il cambiamento climatico sia un fattore significativo nella politica d\u2019investimento e quasi la totalit\u00e0 di loro ha gi\u00e0 adottato una politica formale di decarbonizzazione, considerata come la via maestra per contrastare il cambiamento climatico. Fra cinque anni saranno pari all\u201986%. Lo studio, realizzato da CoreData Research, dimostra tuttavia che solo il 17% si \u00e8 dato l\u2019obiettivo Net Zero. Da questo punto di vista i prossimi cinque anni saranno determinanti, in quanto secondo le proiezioni della ricerca il Net Zero diventer\u00e0 un obiettivo per il 52% degli investitori. Il mutamento avverr\u00e0 soprattutto in Europa e in Nord America, dove pi\u00f9 del 60% degli investitori si aspetta di adottare un obiettivo di emissioni zero in questo lasso di tempo. La regione Asia-Pacifico rimane indietro, con appena il 29% degli investitori che prevede di fare altrettanto. Azioni, attivit\u00e0 reali, infrastrutture e immobili saranno le asset class al centro del processo di decarbonizzazione nel prossimo biennio. Due terzi, circa il 66%, degli investitori afferma che le azioni saranno al centro della decarbonizzazione nel prossimo futuro, seguono per il 57% degli investitori gli asset reali (infrastrutture e immobili). Un minor numero di investitori vede il fixed income, o gli investimenti alternativi, come dei tools fondamentali per ridurre le emissioni nel prossimo futuro, con il 42% che si concentra sul corporate debt, davanti al 39% sui private markets, al 36% sulle azioni dei mercati emergenti, seguito da asset alternativi come le materie prime, circa il 23%, e hedge fund il 21%. La crescente consapevolezza della necessit\u00e0 di procedere alla riduzione della CO2 far\u00e0 s\u00ec che nei prossimi cinque anni aumenti notevolmente la cessione di asset ad alta intensit\u00e0 di carbonio. Una rotazione del portafoglio che deve ancora fare sentire i suoi effetti: oltre il 40% degli investitori a livello globale non ha effettuato disinvestimenti da questa categoria di asset nell\u2019ultimo quinquennio. Nel prossimo futuro questo dato dovrebbe scendere al 19% per gli investitori istituzionali e al 25% per gli investitori wholesale. Il punto critico di questo percorso rimane la mancanza di dati e reportistica, visto che il 44% degli intervistati considera questo fatto come il maggiore ostacolo all\u2019attuazione della decarbonizzazione. Questa percentuale \u00e8 ancora pi\u00f9 elevata in Europa con il 58%. Nella regione Asia-Pacifico, la preoccupazione maggiore, circa il 54%, riguarda la carenza di adeguate strategie d\u2019investimento a basso contenuto di carbonio, mentre per gli investitori nordamericani, circa il 45%, la sfida pi\u00f9 grande \u00e8 rappresentata dall\u2019assenza di competenze interne in materia di decarbonizzazione. Al contempo, si rileva una chiara domanda di competenze, supporto e formazione pi\u00f9 specializzati sul cambiamento climatico. E dove saranno incanalati i flussi di liquidit\u00e0 che usciranno dai settori ad alta intensit\u00e0 di carbonio come l\u2019oil? Per l\u201981% degli investitori nel comparto delle energie rinnovabili, bioenergia e idrogeno, per il 58% nel settore del trasporto a basse o zero emissioni (veicoli elettrici) e per il 56% nella sostituzione dei combustibili fossili. Gilbert Van Hassel, CEO di Robeco, ha dichiarato: \u201cIl passaggio a un\u2019economia a basso tenore di carbonio necessita di uno sforzo globale che veda coinvolti governi, autorit\u00e0 di regolamentazione, settore privato e individui, ciascuno per la propria parte. Questa indagine dimostra che la stragrande maggioranza degli investitori \u00e8 impegnata ad affrontare il cambiamento climatico, il che costituisce un segnale promettente. Tuttavia, sono emerse anche lacune significative nelle conoscenze che impediscono di comprendere appieno questi grandi temi, e molti investitori non sanno da dove cominciare o come intervenire per fare la differenza. Il momento di agire \u00e8 adesso. In qualit\u00e0 di leader dell\u2019investimento sostenibile, crediamo sia nostro dovere condividere la nostra passione e le nostre competenze con chi non ha ancora piena familiarit\u00e0 con l\u2019argomento, allo scopo di poter affrontare tutti insieme una delle maggiori sfide che attende l\u2019umanit\u00e0: la crisi climatica\u201d."}