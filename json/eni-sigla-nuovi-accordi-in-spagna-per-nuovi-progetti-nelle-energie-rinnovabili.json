{"date": "20210218", "category": "Rinnovabili", "title": "Eni sigla nuovi accordi in Spagna per nuovi progetti nelle energie rinnovabili", "text": "Eni ha siglato un accordo con X-Elio per l\u2019acquisizione di tre progetti fotovoltaici nel sud della Spagna per una capacit\u00e0 complessiva di 140 MW. Eni e X-Elio hanno inoltre avviato le discussioni per una collaborazione strategica tra le due aziende per lo sviluppo di progetti di energia verde in Spagna, dove Eni punta a una crescita pari a 1 GW nei prossimi 5 anni, contribuendo al raggiungimento dell\u2019obiettivo di 5GW di capacit\u00e0 installata da rinnovabili entro il 2025. X-Elio \u00e8 tra i leader nell\u2019ambito di progetti di energia rinnovabile a livello globale con una presenza importante in Spagna, dove ha sviluppato e costruito progetti da oltre 1 GW. L\u2019azienda attualmente ha nel paese progetti da 250 MW in fase di costruzione, un accordo a lungo termine per l\u2019acquisto di elettricit\u00e0 (PPA) da oltre 650 MW, e oltre 1,5 GW in fase di sviluppo. In base all\u2019intesa, il trasferimento dei progetti sar\u00e0 soggetto alle consuete autorizzazioni, a partire dal secondo semestre del 2021. Eni sar\u00e0 responsabile della realizzazione degli impianti e della commercializzazione dell\u2019energia elettrica. Claudio Descalzi, Ad di Eni, ha dichiarato: \u201cQuesta iniziativa rafforza in modo significativo la presenza di Eni nel mercato spagnolo con un grande investimento nel campo delle energie rinnovabili e integra i business dell\u2019azienda gi\u00e0 esistenti nella regione. Lo sviluppo di progetti fotovoltaici \u00e8 in linea con la nostra strategia a sostegno della transizione energetica ed \u00e8 un elemento chiave dell\u2019impegno dell\u2019azienda verso una riduzione delle emissioni di CO2. Questa acquisizione, inoltre, consentir\u00e0 di sfruttare future sinergie con il business luce & gas retail\u201d. Questo accordo si aggiunge a quello siglato recentemente da Eni gas e luce, societ\u00e0 controllata al 100% da Eni, con il Grupo Pitma per l\u2019acquisizione del 100% di Aldro Energ\u00eda Y Soluciones, attiva in Spagna e Portogallo nel mercato della vendita di energia elettrica, gas e servizi a clienti residenziali e grandi, piccole e medie imprese. Eni inoltre sta per finalizzare gli accordi relativi alla risoluzione amichevole delle controversie relative a Union Fenosa Gas, a valle dei quali Eni entrer\u00e0 direttamente nelle attivit\u00e0 di vendita di gas naturale in Spagna ai clienti del settore industriale, grossisti e termoelettrico, rafforzando la sua presenza nel mercato europeo del gas."}