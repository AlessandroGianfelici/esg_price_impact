{"date": "20210318", "category": "Opinione di Marco Ghilotti e Gabriele Susinno di Pictet Asset Management", "title": "Il ritorno dei titoli value, ma solo se sostenibili", "text": "Gli investitori istituzionali hanno gi\u00e0 cominciato a muovere i portafogli verso la componente sottovalutata del mercato che da inizio anno ha mostrato performance interessanti. Gli istituzionali stanno progressivamente ruotando i portafogli verso titoli ciclici e value. Si tratter\u00e0 di un trend che nel corso del 2021 si rafforzer\u00e0, con una forte attenzione verso la sostenibilit\u00e0. Nelle ultime settimane sui mercati \u00e8 tornata la volatilit\u00e0 mentre monta il timore di fiammate inflazionistiche e persiste l\u2019incertezza sull\u2019evoluzione della pandemia. La storia insegna che in questi frangenti, l\u2019approccio da privilegiare \u00e8 diversificazione e selezione attiva, ovvero scegliere con attenzione settori e societ\u00e0 che sono esposti positivamente alla rotazione cyclical e Value garantendo al contempo gli aspetti ESG.  Un esempio di un settore che ben si adatta a questo modello \u00e8 quello finanziario: banche e compagnie assicurative con valutazioni cheap o fair value, rispetto a valutazioni storiche e che beneficeranno della crescita del PIL e del rialzo dei tassi, ma che allo stesso tempo presentano uno screening favorevole in molte metriche ESG.  Un altro esempio potrebbe essere lo screening per le societ\u00e0 tecnologiche e la scelta di titoli con hanno forti ricavi ricorrenti, buona redditivit\u00e0 ed esposti alla ripresa economica, ma dove le valutazioni sono ragionevoli. \u00c8 qui che gli asset manager dovrebbero aggiungere valore al processo di investimento per i clienti. I filtri ESG standard devono evolversi, maturare in modo da raggiungere un\u2019uniformit\u00e0 di metodi di misura pi\u00f9 adatti al nuovo paradigma. Nessuna crescita resiliente sar\u00e0 raggiunta senza una seria integrazione degli aspetti ESG nelle decisioni di investimento. Gli investitori istituzionali si stanno seriamente attrezzando in questa direzione, spinti non solo dai regolatori ma anche dall\u2019impegno dei consigli di amministrazione che stanno trovando nell\u2019engagement una delle soluzioni. Da parte nostra, si consolida sempre pi\u00f9 la convinzione che non ci siano E e S senza G. I cambiamenti della pandemia destinati a diventare strutturali: digitalizzazione e green Il 2020 ha esacerbato fattori sociali quali la capacit\u00e0 di sopravvivenza, la disillusione dei giovani e l\u2019erosione della coesione sociale. Nel corso di quest\u2019anno fuori dall\u2019ordinario, abbiamo assistito all\u2019accelerazione di molti trend destinati a perdurare: la diffusione di modelli digitali che ha avuto un effetto dirompente sul settore dell\u2019educazione e della formazione professionale; con 1,4 miliardi di persone che si sono formate prevalentemente da remoto, secondo l\u2019UNESCO. La sostenibilit\u00e0 sta diventando l\u2019opportunit\u00e0 di crescita del secolo. Diversi governi dell\u2019OCSE stanno attivamente includendo misure a sostegno della transizione verso un\u2019economia verde. Il Green Deal europeo \u00e8 al centro della strategia dell\u2019UE per guidare la ripresa dall\u2019era COVID-19 offrendo un grande supporto all\u2019innovazione nei trasporti, nelle costruzioni, nelle energie rinnovabili e nella digitalizzazione, lasciando spazio ad una nuova forma di crescita economica che genera opportunit\u00e0 negli investimenti sostenibili. Titoli value e ciclici sugli scudi I cambiamenti nei modelli di business e la fiducia dei consumatori accompagneranno l\u2019ottimismo reflazionistico post-pandemico indotto dal policy mix in questa fase del ciclo. Le aspettative di maggiore crescita nominale, l\u2019irripidimento della curva dei rendimenti, la maggiore leva operativa di alcuni favoriranno una rotazione della leadership rispetto alla precedente fase di mercato. Tutti alisei che sospingono favorevolmente i titoli ciclici, come industriali e materiali, esposti alla crescita attesa del Pil, e value, favoriti rispetto ai growth dalle aspettative di un aumento del rendimento reale. Caratteristiche che appaiono sempre pi\u00f9 verificate nell\u2019evoluzione che i mercati hanno mostrato da inizio anno.  La ripresa degli utili rimane la chiave di lettura, in un contesto di valutazioni elevate e in presenza di un sentiment degli investitori saldamente rialzista. Durante il mese di febbraio, un portafoglio ponderato investito nei titoli pi\u00f9 sottovalutati (ovvero nel quartile inferiore in termini di price to book ratio), ha battuto l\u2019indice MSCI World del 6%. Dagli anni Novanta del secolo scorso, basandosi sulla stessa metrica, solo 5 mesi hanno assistito ad una sovra performance maggiore, il primo dei quali \u00e8 novembre 2020. Per gli altri bisogna risalire al 2009 all\u2019esplosione della bolla internet negli anni 2000-2001. Allora come oggi i settori value privilegiati sono l\u2019Energy e i Financials. I rischi ancora in campo Il contesto resta favorevole per un\u2019attenzione particolare alle valutazioni. Le ragioni sono diverse, la prima \u00e8 la paura della recente forte corsa verso i risky assets, paura che segnala un potenziale cambiamento di paradigma nei modi di implementare l\u2019ottimismo che le aspettative post-COVID ingenerano. Persistono comunque rischi in termini di potenziale ritorno di un\u2019inflazione superiore alle attese o di un aumento della disoccupazione e di ulteriori difficolt\u00e0 aziendali se la pandemia dovesse protrarsi pi\u00f9 a lungo. Le ultime settimane hanno anche visto ritornare la volatilit\u00e0 sui mercati azionari con il movimento dei rendimenti obbligazionari. Ci\u00f2 induce gli investitori a riconsiderare la composizione del proprio portafoglio. Ad esempio, il rendimento dei buoni del tesoro statunitensi a 10 anni \u00e8 salito dallo 0,9% all\u2019inizio dell\u2019anno all\u20191,6% l\u20198 marzo, a causa delle preoccupazioni che un atteggiamento politico troppo espansivo e una forte ripresa economica possano scatenare pressioni inflazionistiche. Il paradosso dell\u2019approccio ESG Resta da capire come conciliare il ritorno del value con l\u2019approccio ESG, dal momento che la maggior parte delle strategie di investimento ESG tende ad essere orientata verso settori in crescita come la tecnologia. L\u2019intrinseca componente growth ha contribuito alla buona performance delle strategie ESG negli ultimi anni, poich\u00e9 i titoli tecnologici growth e long duration hanno beneficiato dei bassi tassi di interesse e, pi\u00f9 recentemente, delle perturbazioni causate dalla pandemia. La disparit\u00e0 di valutazione tra i settori \u00e8 riportata nel grafico seguente. Le strategie Value, d\u2019altra parte, sono esposte a settori ad alta intensit\u00e0 di risorse come Energia e Materiali. Settori poco appetibili per le esigenze di sostenibilit\u00e0 e rispetto ai quali gli screening ESG richiedono un\u2019ancora pi\u00f9 attenta analisi delle opportunit\u00e0 di investimento."}