{"date": "20210216", "category": "Fondi sostenibili", "title": "E\u2019 di AcomeA il primo fondo ESG Pir-compliant", "text": "AcomeA SGR amplia la propria gamma lanciando il nuovo fondo AcomeA PMItalia ESG, il primo fondo Pir compliant in Italia che integra criteri ESG nella propria strategia d\u2019investimento. Per la societ\u00e0 milanese sostenibilit\u00e0 ambientale e impatto sociale sono le priorit\u00e0 del fondo, che si focalizza sulla selezione delle societ\u00e0 che possono avere il pi\u00f9 alto margine di miglioramento nell\u2019integrazione di criteri di sostenibilit\u00e0, tra Small e Mid cap italiane il cui peso all\u2019interno del portafoglio si attesta al 70/80%. La societ\u00e0 adotta una politica fortemente indirizzata all\u2019engagement ed un approccio di tipo value-contrarian ossia volto all\u2019individuazione di societ\u00e0 sottovalutate in base a parametri quali-quantitativi. Attualmente sono circa 70 i titoli nel portafoglio del fondo. Alberto Fo\u00e0, Presidente di AcomeA SGR, ha commentato: \u201cGli imprenditori italiani non sono secondi a nessuno al mondo, lo sappiamo bene. Siamo impegnati sin da oggi assieme a loro per avviare una collaborazione di lungo periodo per migliorare l\u2019impatto e la sostenibilit\u00e0 delle aziende in cui investiamo. Oggi con il nuovo fondo PMItalia ESG facciamo la nostra parte come azionisti attivi per supportare le PMI a individuare eventuali punti critici in questo ambito, analizzarli e risolverli.\u201d Antonio Amendola, gestore del fondo AcomeA PMItalia ESG ha ribadito che: \u201cMolte piccole medie imprese italiane non hanno ancora un rating ESG. Il nostro lavoro come investitori di lungo termine deve essere quello di contribuire a mettere le societ\u00e0 pi\u00f9 virtuose sotto ai riflettori in modo da diventare oggetto di analisi e di rating. Questo permetter\u00e0 loro di aumentare esponenzialmente la sostenibilit\u00e0 del proprio modello di business e di ottenere un sostegno concreto anche da parte degli investitori istituzionali.\u201d"}