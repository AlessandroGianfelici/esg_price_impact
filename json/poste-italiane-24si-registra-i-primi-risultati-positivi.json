{"date": "20210512", "category": "Trimestrali 1Q21 ESG", "title": "Poste italiane, \u201c24SI\u201d registra i primi risultati positivi", "text": "Il Cda di\u00a0Poste italiane\u00a0ha approvato i\u00a0risultati\u00a0finanziari per il\u00a0primo trimestre 2021. I ricavi totali ammontano a 2,9 miliardi di euro, +9,8% rispetto al primo trimestre del 2020. I costi totali sono pari a 2,3 miliardi, in crescita del 3,7%. L\u2019ebit\u00a0del primo trimestre 2021 \u00e8 pari a 620 milioni,\u00a0+40,8%\u00a0rispetto al medesimo periodo del 2020, sostenuto dai prodotti assicurativi, dalla crescita dei pacchi e dai pagamenti con carta. Nello specifico, i ricavi dei\u00a0servizi assicurativi\u00a0sono cresciuti nel primo trimestre del\u00a040,0% (su base annua), a 496 milioni, grazie a volumi crescenti e ai prodotti a pi\u00f9 alto margine. L\u2019utile netto del primo trimestre 2021 ammonta a\u00a0447 milioni\u00a0grazie a una strategia diversificata che continuo a produrre risultati. Poste italiane conferma il suo ruolo strategico per il paese, supportando le persone, le famiglie e le imprese. L\u2019obiettivo del Gruppo \u00e8 quello di generare valore sostenibile per tutti gli stakeholder. In quest\u2019ottica si evidenzia la leadership di Poste Italiane nella logistica e nell\u2019innovazione tecnologica a supporto del\u00a0programma di vaccinazione. Questo intervento \u00e8 stato accompagnato anche da altre iniziative: \u201cMentre continuiamo ad avanzare rispetto ai nostri obiettivi strategici, crescendo in aree chiave e accelerando la nostra\u00a0trasformazione digitale, siamo anche consapevoli del fatto che il nostro successo non \u00e8 soltanto misurato dalla performance finanziaria, ma anche da come agiamo in modo responsabile a servizio del Paese. \u2013 ha commentato\u00a0Matteo del Fante, Ceo di Poste italiane \u2013 Siamo motore del cambiamento e con la capillarit\u00e0 della nostra rete fisica faciliteremo la\u00a0transizione digitale dell\u2019Italia, anche attraverso il nostro coinvolgimento nel\u00a0Piano Nazionale di Ripresa e Resilienza. Ora, pi\u00f9 che mai, siamo nella posizione migliore per sostenere l\u2019economia, giocando un ruolo chiave nella societ\u00e0\u00a0per costruire valore di lungo termine e generare rendimenti sostenibili per i nostri azionisti\u201d. Il nuovo Piano Strategico \u201c24SI\u201d (2024 Sustain & Innovate), presentato il 19 marzo 2021, mira a confermare il ruolo dell\u2019azienda quale \u201cpilastro strategico\u201d per il Paese, con una rinnovata attenzione ai\u00a0temi di sostenibilit\u00e0\u00a0delle strategie aziendali e di omnicanalit\u00e0 dei modelli di servizio. I risultati del primo trimestre del 2021 dimostrano che il\u00a0percorso di innovazione e consolidamento, tracciato con il piano \u201c24SI\u201d, \u00e8 stato positivamente intrapreso dal Gruppo; gli obiettivi economici previsti per l\u2019anno 2021 si basano sull\u2019auspicabile previsione di un continuo miglioramento della situazione emergenziale, nel corso dei mesi, fino al raggiungimento di un \u201cnew-normal\u201d nel corso del 2022."}