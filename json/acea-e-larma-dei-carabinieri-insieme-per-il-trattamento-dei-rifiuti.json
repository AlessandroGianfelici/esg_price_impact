{"date": "20201222", "category": "Il progetto garantir\u00e0 un risparmio di 2.1600 tonellate di CO2", "title": "Acea e l\u2019Arma dei Carabinieri, insieme per il trattamento dei rifiuti", "text": "Acea e l\u2019Arma dei Carabinieri hanno siglato un accordo di collaborazione per implementare soluzioni innovative nel trattamento dei rifiuti organici in un\u2019ottica di economia circolare. L\u2019accordo \u00e8 stato sottoscritto da Giuseppe Gola, amministratore delegato di Acea, e dal generale Antonio Jannece, Capo del IV Reparto del Comando Generale dell\u2019Arma dei Carabinieri.  Oggetto dell\u2019intesa \u00e8 il mini-impianto Acea SmartComp, realizzato in collaborazione con Enea e l\u2019Universit\u00e0 della Tuscia per il trattamento diffuso e partecipato del rifiuto organico \u201ca chilometro zero\u201d prodotto dalle grandi utenze, come le mense, ospedali, aeroporti, con una capacit\u00e0 di 40t/anno. SmartComp, grazie a un processo aerobico di circa 90 giorni, trasforma direttamente in loco i rifiuti umidi in compost con una ricaduta positiva sull\u2019ambiente, in linea con i principi di economia circolare e valorizzazione dei rifiuti. In base all\u2019accordo, lo SmartComp Acea sar\u00e0 installato presso la caserma \u201cSalvo d\u2019Acquisto\u201d a Roma nel quartiere Tor di Quinto. Le parti stanno, inoltre, collaborando ad un progetto di sviluppo per l\u2019attivazione di un network di compostaggio locale che potr\u00e0 gestire i rifiuti organici di altre quattro caserme dell\u2019Arma situate nel territorio romano, in una logica di massima ottimizzazione del recupero di materia. Acea si propone come protagonista della transizione verso una gestione partecipativa e responsabile del rifiuto, waste transition, l\u2019accordo siglato rappresenta un importante passo in avanti verso l\u2019obiettivo di installare 150 SmartComp entro il 2024. Questo permetter\u00e0 di realizzare un sistema diffuso di trattamento rifiuti della capacit\u00e0 di 15mila tonnellate l\u2019anno, pari a quella di un impianto localizzato che gestisce rifiuti organici prodotti da una citt\u00e0 di 150mila abitanti. Si stima che i benefici in termini di CO2 evitata saranno pari a circa 2.160 tonnellate, con una riduzione, per quanto riguarda i trasporti su gomma, di circa 3.000 camion in meno sulle strade. Questo equivale a circa 3,6 milioni di km non percorsi da mezzi pesanti."}