{"date": "20210119", "category": "Economia Circolare", "title": "Intesa Sanpaolo eroga un finanziamento a PreZero legato alla circular economy", "text": "Intesa Sanpaolo e PreZero, societ\u00e0 dedicata alla gestione dei rifiuti e delle materie riciclabili del Gruppo tedesco Schwarz, hanno sottoscritto il loro secondo accordo di finanziamento per un ammontare di 70 milioni di euro finalizzato al raggiungimento di specifici target legati all\u2019economia circolare. Intesa Sanpaolo conclude cos\u00ec un\u2019ulteriore operazione internazionale a valere sul plafond di 6 miliardi di euro dedicato alla circular economy previsto nel Piano d\u2019Impresa 2018-2021. Il finanziamento a PreZero \u00e8 collegato, in particolare, alla strategia del Gruppo Schwarz in termini di miglioramento del riciclo delle materie plastiche. L\u2019operazione \u00e8 stata conclusa dalla Divisione IMI Corporate & Investment Banking di Intesa Sanpaolo guidata da Mauro Micillo grazie al Team Industry Food & Beverage and Distribution con i colleghi della sede di Francoforte e il supporto del Circular Economy Desk di Intesa Sanpaolo Innovation Center, societ\u00e0 dedicata all\u2019innovazione e alla diffusione dell\u2019economia circolare, presieduta da Maurizio Montagnese e guidata da Guido de Vecchi. \u201cSiamo felici di rinnovare la collaborazione con un\u2019eccellenza internazionale come PreZero \u2013 ha commentato Mauro Micillo, Responsabile della Divisione IMI Corporate & Investment Banking di Intesa Sanpaolo. \u201cL\u2019operazione conferma la crescente attenzione da parte dei gruppi industriali nazionali ed esteri per prodotti e servizi legati alla sostenibilit\u00e0 e all\u2019economia circolare. Proprio per supportare e dare impulso a iniziative come questa, il Gruppo ha deciso di mettere a disposizione nell\u2019arco del Piano d\u2019Impresa 2018-2021 un plafond di 6 miliardi di euro rivolto alle imprese che intendono adottare il modello di economia circolare, concedendo le migliori condizioni di accesso al credito. Intesa Sanpaolo intende cos\u00ec proseguire nell\u2019impegno di ridefinire le strategie d\u2019impresa in chiave innovativa, assicurando supporto finanziario per gli investimenti a sostegno del ridisegno del sistema industriale\u201d. Per dare impulso e sostegno alla Green Economy, Intesa Sanpaolo ha sviluppato un\u2019offerta, ampia e diversificata, di prodotti di finanziamento e di consulenza, dedicati a tutte le tipologie di clienti, in Italia e all\u2019estero. I progetti destinatari di finanziamenti di Intesa Sanpaolo per l\u2019economia circolare devono soddisfare una serie di criteri che includono l\u2019estensione della durata di vita dei prodotti, le energie rinnovabili, l\u2019ottimizzazione delle risorse, i prodotti riciclabili e le tecnologie che abilitano e favoriscono questo modello economico. Ci\u00f2 consente alla Banca di poter erogare il credito a condizioni sempre pi\u00f9 vantaggiose per la clientela, previa verifica del raggiungimento degli obiettivi raggiunti in termini di economia circolare. Intesa Sanpaolo \u00e8 una delle banche pi\u00f9 sostenibili al mondo, inclusa nei principali indici di sostenibilit\u00e0. Da questo background e dalla forte spinta verso l\u2019innovazione nasce l\u2019impegno verso la circular economy, modello economico che mira a slegare lo sviluppo dallo sfruttamento delle risorse naturali esauribili e a ridisegnare il sistema industriale. Intesa Sanpaolo \u00e8 Financial Services Strategic Partner della Ellen MacArthur Foundation, principale organizzazione che promuove il modello circolare a livello mondiale, con cui collabora dal 2015."}