{"date": "20210115", "category": "Mobilit\u00e0 elettrica", "title": "Enel X e IP, attive in Italia le prime stazioni ultrafast del progetto europeo E-VIA FLEX-E", "text": "Enel, attraverso la sua controllata Enel X, e IP danno un nuovo impulso alla diffusione della mobilit\u00e0 elettrica in Italia, creando una rete di stazioni ultrafast che permetter\u00e0 ai possessori di veicoli elettrici e ibridi plug-in di fare il pieno di energia in circa 15 minuti. Si tratta di sette infrastrutture di ricarica HPC, posizionate all\u2019interno di importanti aree di rifornimento a marchio IP, che rientrano nel progetto europeo \u201cE-VIA FLEX-E\u201d, coordinato da Enel X in collaborazione con EDF, Enedis, Verbund, Nissan, Groupe Renault e Ibil e co-finanziato dalla Commissione Europea nell\u2019ambito della call Connecting Europe Facility Transport 2016. Attraverso questo programma verranno creati anche quattro siti ultrafast in Spagna e due in Francia.\u00a0\u00a0 \u201cLa collaborazione con IP \u00e8 un\u2019ulteriore dimostrazione dell\u2019impegno di Enel X nel promuovere la diffusione della mobilit\u00e0 elettrica in tutto il Paese e la realizzazione di una rete di stazioni ultrafast che permette tempi di ricarica ancora pi\u00f9 rapidi, \u00e8 fondamentale per favorire gli spostamenti a lunga distanza in auto, compresi i viaggi internazionali\u201d ha dichiarato Francesco Venturini, CEO di Enel X. \u201cQuello di oggi \u00e8 un primo passo importante nel percorso che da qui in avanti ci porter\u00e0 a installare il maggior numero possibile di punti HPC lungo tutto lo stivale\u201d. \u201cCon l\u2019attivazione di punti di ricarica ultrafast lungo i corridoi stradali extraurbani facciamo due cose importanti\u201d ha dichiarato Ugo Brachetti Peretti, Presidente di IP. \u201cPrimo, riducendo i tempi di ricarica, avviciniamo l\u2019esperienza di acquisto del cliente con auto elettrica a quello tradizionale. Secondo, ampliamo l\u2019offerta della rete dei distributori, che \u00e8 un\u2019infrastruttura strategica su cui costruire la transizione verso la sostenibilit\u00e0. In linea con la missione di far muovere gli italiani, il distributore IP diventa sempre pi\u00f9 un Hub multienergia, per consentire ai clienti l\u2019accesso a tutte le forme di energia per la mobilit\u00e0\u201d. Le prime tre stazioni di ricarica ultra veloci fino a 350 kW sono gi\u00e0 operative presso le stazioni di servizio IP di Peschiera del Garda, in provincia di Verona, di Zanica, Bergamo, e Biandrate, Novara, dove \u00e8 possibile ricaricare contemporaneamente quattro veicoli in circa 15 minuti. A queste se ne aggiungeranno altre quattro nel corso del 2021. Grazie a questo progetto Enel X diventa il primo CPO in Italia, Charge Point Operator, in grado di gestire tutte le tipologie di caricatori presenti sul mercato."}