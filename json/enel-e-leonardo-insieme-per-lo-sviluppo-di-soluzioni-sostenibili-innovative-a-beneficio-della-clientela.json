{"date": "20201214", "category": "Una collaborazione incentrata sui temi della sicurezza, dell'efficienza energetica e Emobility", "title": "Enel e Leonardo, insieme per lo sviluppo di soluzioni sostenibili innovative a beneficio della clientela", "text": "Enel e Leonardo hanno siglato una lettera di intenti per una collaborazione strategica incentrata sui temi della sicurezza, dell\u2019efficienza energetica, delle comunicazioni satellitari e della mobilit\u00e0 elettrica. La partnership prevede, oltre ad una serie di attivit\u00e0 che le due aziende forniranno nei rispettivi business di riferimento, lo sviluppo e l\u2019implementazione di nuove funzionalit\u00e0 e tecnologie per offerte specifiche dedicate ai propri clienti. La collaborazione porter\u00e0 allo sviluppo di soluzioni innovative sia nel settore dell\u2019energia e della mobilit\u00e0 elettrica per quanto riguarda gli stabilimenti di Leonardo, sia nell\u2019ambito della sicurezza, della digitalizzazione e delle comunicazioni satellitari a beneficio degli asset strategici di Enel. Francesco Starace, AD e DG di Enel, ha dichiarato: \u201cLa collaborazione tra due eccellenze italiane permetter\u00e0 di valorizzare ulteriormente le rispettive competenze per lo sviluppo di servizi innovativi da applicare a livello internazionale. Grazie a questa partnership strategica potremo disporre delle tecnologie e del know how di Leonardo per la sicurezza e il controllo dei nostri asset, mettendo a nostra volta a disposizione le nostre soluzioni innovative in campo energetico. La collaborazione ci permetter\u00e0 inoltre di estendere le offerte per i nostri clienti per l\u2019efficientamento energetico e la videosorveglianza\u201d. Alessandro Profumo, AD di Leonardo, ha confermato: \u201cIn una logica di sistema con Enel, la collaborazione e la condivisione di competenze e know-how tecnologico di alto profilo porter\u00e0 benefici anche ai clienti e alle comunit\u00e0 dei Paesi in cui operano i due partner. Facciamo scelte sempre pi\u00f9 improntate a una visione sostenibile di lungo periodo, in linea con il piano strategico Be Tomorrow \u2013 Leonardo 2030, grazie a soluzioni integrate con molteplici potenzialit\u00e0 applicative e al consolidato expertise di Leonardo, fattori in grado di produrre significative ricadute positive per lo sviluppo e il progresso\u201d. Enel, oltre alla fornitura di energia elettrica e gas, offrir\u00e0 a Leonardo, attraverso Enel X, impianti di autoproduzione energetica efficienti e green, servizi di efficientamento energetico, di monitoraggio dei consumi e di Demand response per le sedi e stabilimenti in Italia, Regno Unito e Stati Uniti. A questi si aggiungono interventi sulle reti elettriche a servizio degli stabilimenti, per il miglioramento della qualit\u00e0 e della stabilit\u00e0 di alimentazione, e soluzioni per la diffusione della mobilit\u00e0 elettrica, attraverso l\u2019installazione di infrastrutture di ricarica di Enel X nelle sedi di Leonardo. Nell\u2019ambito della collaborazione, Leonardo offrir\u00e0 ad Enel soluzioni e servizi per la sicurezza degli asset strategici. Tra questi, control room per il monitoraggio delle infrastrutture che integrano sensori di campo e servizi di geoinformazione basati su dati di satelliti e droni, informazioni sulle condizioni delle infrastrutture e del suolo attraverso tecniche interferometriche nonch\u00e9 soluzioni per la manutenzione predittiva e le comunicazioni sicure terrestri e satellitari.\u00a0 Le due aziende, inoltre, avvieranno una collaborazione strategica per lo sviluppo di servizi innovativi destinati ai propri clienti nel campo dell\u2019efficienza energetica e della sicurezza. La collaborazione tra Enel e Leonardo sar\u00e0 improntata alla sostenibilit\u00e0 delle soluzioni e dei servizi e si estender\u00e0 a progetti comuni nell\u2019ambito della circolarit\u00e0 e a favore delle comunit\u00e0 locali nei Paesi in cui operano le due aziende."}