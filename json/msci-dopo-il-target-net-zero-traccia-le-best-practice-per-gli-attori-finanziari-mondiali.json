{"date": "20210423", "category": "Net Zero", "title": "MSCI, dopo il target Net Zero, traccia le best practice per gli attori finanziari mondiali", "text": "MSCI, fornitore leader di strumenti e servizi di supporto decisionale, scende direttamente in campo nella lotta per la decarbonizzazione attraverso un impegno diretto a raggiungere zero emissioni nette entro il 2040 e facendo da stimolo a controparti e istituzioni finanziarie.  Il nuovo impegno Net Zero rafforza i precedenti obiettivi e sar\u00e0 raggiunto sia agendo su tutte le variabili su cui il gruppo ha controllo diretto, quali l\u2019elettrificazione dei consumi, i viaggi dei dipendenti e la certificazione green degli uffici, ma anche facendo leva su tutta la catena dei fornitori. \u201cGli sforzi di MSCI per raggiungere lo zero netto prima del 2040 guideranno una trasformazione della nostra azienda, della nostra cultura e delle nostre azioni a vantaggio di tutti i nostri stakeholder. Crediamo\u201d ha commentato Henry Fernandez, Presidente e Amministratore delegato di MSCI, \u201cche questa azione sia necessaria per liberare il mondo dall\u2019era dei combustibili fossili e accendere un nuovo mondo di crescita sostenibile\u201d. Per MSCI affrontare il cambiamento climatico richieder\u00e0 la pi\u00f9 grande ricostruzione dell\u2019economia globale dalla rivoluzione industriale, come ha evidenziato nel recente studio \u201cThe Role of Capital in the Net-Zero Revolution\u201d che ha l\u2019obiettivo di spronare la comunit\u00e0 finanziaria, che spesso nelle proprie valutazioni di investimento e score ESG delle societ\u00e0 si basa proprio sulle analisi di MSCI, a compiere passi pi\u00f9 decisi nel proprio coinvolgimento verso Net Zero.  L\u2019analisi di MSCI basata sull\u2019indice All Country World Investable Markets ha rivelato che le societ\u00e0 emettono annualmente circa 11,2 gigatonnellate di anidride carbonica.  \u201cIl nostro modello indica che, senza alcuna modifica alle pratiche attuali, le emissioni annuali di queste aziende potrebbero raggiungere le 16,8 gigatonnellate di CO2 entro il 2050, portando a un pianeta che sar\u00e0 3,5\u00b0C pi\u00f9 caldo entro la fine del secolo\u201d si afferma nel documento. Il trend crescente nelle emissioni e l\u2019enorme sfida nel raggiungere lo zero netto hanno spinto MSCI ad identificare, per una pluralit\u00e0 di soggetti economici, i passaggi specifici da intraprendere per guidare il raggiungimento verso un\u2019economia Net Zero entro il 2050. Il report stabilisce che gli asset owners dovrebbero riallocare il capitale su investimenti a minore intensit\u00e0 di emissioni e optare per una decarbonizzazione dei portafogli che consenta una riduzione delle emissioni totali mondiali del 10% all\u2019anno. I gestori, invece, dovrebbero sfruttare il potenziale dei diritti di voto e delle pratiche di engagement per sollecitare le imprese ad allinearsi agli obiettivi Net Zero e sviluppare competenze nella gestione del rischio e nella rendicontazione in conformit\u00e0 con le linee guida della Task Force on Climate-related Financial Disclosures (TCFD) Da questi impegni non sono escluse le banche, le quali, in virt\u00f9 dello stretto rapporto con la comunit\u00e0 e la capillarit\u00e0 sul territorio, dovrebbero finanziare progetti di energia pulita e guidare gli sviluppi nel prestito societario. In ultimo, le aziende, il cui contributo verso una economia pi\u00f9 verde \u00e8 fondamentale, dovrebbero articolare piani di riduzione della CO2 specifici e incorporare le migliori pratiche durante la comunicazione e la divulgazione di dati e iniziative intraprese. Henry Fernandez, Presidente e Amministratore delegato di MSCI, ha concluso: \u201cUn indice globale come l\u2019MSCI ACWI IMI pu\u00f2 servire come misura della traiettoria del carbonio delle societ\u00e0 mondiali. Agendo come misura oggettiva e trasparente del progresso, possiamo contribuire a promuovere la responsabilit\u00e0, riflettere la voce dei maggiori investitori del mondo e identificare le aziende che stanno compiendo progressi per alimentare la trasformazione sistemica necessaria per una rivoluzione Net Zero\u201d."}