{"date": "20210121", "category": "Mobilit\u00e0 elettrica", "title": "Enel, Porsche e Q8 insieme per ampliare la rete di infrastrutture di ricarica ultrafast su tutto il territorio nazionale", "text": "Enel X, Porsche Italia e Q8 lanciano una collaborazione che prevede la realizzazione di stazioni di ricarica ultrafast in 20 aree di servizio Q8 entro la fine del 2021. Le High Power Charging, HPC, gestite da Enel X, grazie alla potenza di 300 kW, permettono di fare il pieno di energia in contemporanea a 2 veicoli elettrici in pochi minuti. Una volta attive, le stazioni ultrafast del progetto saranno integrate nell\u2019ecosistema di mobilit\u00e0 Porsche e visibili sull\u2019app JuicePass di Enel X, aggiungendosi agli oltre 12mila punti di ricarica dell\u2019azienda presenti sul territorio nazionale. L\u2019accordo prevede, inoltre, che uno dei caricatori e relativo parcheggio di ciascuna stazione attivata sar\u00e0 riservato ai soli clienti Porsche, che potranno quindi ricaricare la propria Taycan e le future elettriche della Casa di Stoccarda con ancora pi\u00f9 facilit\u00e0 e in tempi ridotti. Presso i punti di ricarica all\u2019interno delle stazioni di rifornimento Q8, la Taycan, con la sua architettura a 800 volt, potr\u00e0 infatti ricaricarsi all\u201980% in circa 20 minuti. \u201cLa mobilit\u00e0 elettrica si sta affermando sempre pi\u00f9 come una scelta vincente e non solo come un\u2019alternativa a quella tradizionale e l\u2019accordo con Q8 e Porsche \u00e8 una dimostrazione di come tutti gli attori della filiera collaborino in sintonia per favorire questo processo di cambiamento\u201d dichiara Augusto Raggi, Responsabile di Enel X Italia \u201cStiamo lavorando per installare il maggior numero di infrastrutture ultrafast in tutto il Paese perch\u00e9 crediamo fortemente che chi guida un\u2019auto elettrica non solo debba poter contare su una rete di punti di ricarica facilmente accessibile e resiliente, ma avere anche la possibilit\u00e0 di fare il pieno di energia nel minor tempo possibile\u201d. Pietro Innocenti, Ad di Porsche Italia, commenta: \u201cGrazie a questa collaborazione, siamo in grado di offrire ai nostri clienti un pacchetto di soluzioni di ricarica completo, che rende ancora pi\u00f9 facile abbracciare la mobilit\u00e0 a zero emissioni. Ci\u00f2 include lo sviluppo di un ecosistema intelligente con diverse opzioni di ricarica, a casa e in viaggio, tra cui un\u2019infrastruttura di ricarica ultra rapida presso i nostri 30 Centri Porsche italiani e strutture di ricarica in destinazioni prestigiose, come ristoranti e hotel normalmente frequentati dai nostri clienti\u201d. \u201cIn questa fase di transizione energetica l\u2019obiettivo di Q8 \u00e8 contribuire alla realizzazione delle infrastrutture necessarie alla mobilit\u00e0 sostenibile in modo tale da soddisfare le esigenze di tutti i consumatori, compresi quelli sempre pi\u00f9 numerosi che scelgono autovetture ibride o full electric\u201d dichiara Giuseppe Zappal\u00e0, Ad di Q8. \u201cGrazie a partner di prestigio come Porsche Italia ed Enel X la rete Q8 potr\u00e0 ulteriormente rafforzarsi garantendo un\u2019esperienza di rifornimento elettrico con tempi e modalit\u00e0 analoghe a quello tradizionale\u201d. La prima stazione di ricarica ultrafast sar\u00e0 inaugurata presso l\u2019area di servizio Q8 di Paderno Dugnano, seguita da altre stazioni di servizio presenti su altri snodi importanti per traffico quotidiano e turismo stagionale tra cui Carate Brianza, Erbusco, Padova, Perugia, Roma, Napoli, Polignano a Mare, Brindisi, Porto Rotondo."}