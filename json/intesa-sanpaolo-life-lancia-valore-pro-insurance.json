{"date": "20201211", "category": "Scheda prodotto", "title": "Intesa Sanpaolo Life lancia Valore Pro Insurance", "text": "COMPAGNIA DI ASSICURAZIONE: Intesa Sanpaolo Life NOME DEL PRODOTTO: Valore Pro Insurance  TIPO DI POLIZZA: Contratto di assicurazione sulla vita a premio unico e a vita intera di tipo unit-linked DATA DI LANCIO: Luglio 2020 INVESTIMENTO MINIMO: Il versamento iniziale minimo \u00e8 di 50 mila euro, senza costi di ingresso, e pu\u00f2 essere integrato da versamenti aggiuntivi successivi (minimo 5 mila euro) senza alcun limite massimo predefinito. CARATTERISTICHE DEL PRODOTTO: Valore Pro Insurance\u00a0investe in aziende selezionate che hanno un impatto ecologico e sociale positivo secondo i criteri ESG (Environment, Social e Governance). Il portafoglio pu\u00f2 essere personalizzato scegliendo tra 16 fondi suddivisi in due aree di gestione del capitale: Area Asset Allocation e Selezione Top. E\u2019 possibile cambiare in modo flessibile il mix e sono consentiti 12 switch gratuiti all\u2019anno. A partire dal secondo anno, \u00e8 possibile liquidare anticipatamente il capitale, attraverso un\u2019operazione di riscatto totale o parziale, alla quale verranno applicati costi decrescenti che si azzerano dal terzo anno. Il prodotto viene offerto ai clienti della Banca dei Territori che hanno aderito al programma di consulenza \u201cValore Insieme\u201d, piattaforma che si pone l\u2019obiettivo di assicurare una consulenza mirata su ciascun cliente, incentrata sui bisogni, sulle necessit\u00e0, sulle aspettative e sulla soglia di rischio propria di ciascun investitore, sia nel momento presente che nel loro evolversi nel tempo. La piattaforma \u201cValore Insieme\u201d, attraverso un innovativo servizio di \u201calerting\u201d, invia mensilmente ai vari consulenti una segnalazione che evidenzia lo scostamento di ciascun \u201cprogetto assicurativo individuale\u201d rispetto al nuovo portafoglio consigliato dal Gestore delegato del Gruppo. Il consulente pu\u00f2 quindi proporre al cliente di riallineare il portafoglio ai nuovi obiettivi, cos\u00ec da mantenere aggiornata ed efficiente la gestione del patrimonio.  COMPOSIZIONE DEL PORTAFOGLIO: Il portafoglio \u00e8 formato da 16 fondi interni, con proposte di investimento studiate e continuamente monitorate dalla Compagnia, suddivisi in due aree di investimento per stile di gestione. L\u2019Area Asset Allocation per chi vuole costruire in modo personalizzato la propria asset allocation tramite fondi a benchmark che replicano le principali asset class di investimento e l\u2019Area Selezione Top per chi preferisce scegliere il profilo di rischio pi\u00f9 adatto alle proprie esigenze e avvalersi del servizio di selezione degli investimenti di fondi flessibili multiasset, anche multimanager. I fondi presenti prevedono di investire la componente azionaria e corporate bond prevalentemente tramite fondi sottostanti che, oltre alle informazioni di natura fondamentale, effettuino anche valutazioni ESG (fondi ESG) o in fondi sottostanti emessi e/o gestiti da Societ\u00e0 di Gestione che adottano nel proprio processo di investimento criteri ESG. Ideale per chi vuole costruire il proprio portafoglio tramite fondi a benchmark con criteri di sostenibilit\u00e0. L\u2019area include 13 fondi a benchmark a copertura delle principali asset class attraverso le quali \u00e8 possibile costruire un portafoglio efficiente su misura. Oltre ad un fondo con benchmark monetario euro, sono disponibili cinque fondi obbligazionari e sette fondi azionari a copertura delle principali asset class di investimento. L\u2019area Selezione Top raccoglie fondi gestiti utilizzando criteri di sostenibilit\u00e0, con l\u2019obiettivo di realizzare una crescita del capitale investito attraverso una gestione flessibile e diversificata degli investimenti, commisurata al profilo di rischio del fondo. I portafogli sono ben diversificati e gestiti in maniera attiva con la possibilit\u00e0 di graduare la componente azionaria dallo 0% fino al max del 50%, 75% o 100% a seconda dei profili di rischio (Base, Standard e Plus), con un limite massimo di volatilit\u00e0. COMPONENTE ASSICURATIVA: In caso di decesso dell\u2019assicurato dopo il primo anno, i beneficiari riceveranno il controvalore delle quote pi\u00f9 una maggiorazione del capitale secondo alcuni parametri e con un massimale di 50.000 euro. Inoltre, fino al settimo anno di polizza e fino all\u201980\u00b0 anno dell\u2019assicurato, la somma riconosciuta sar\u00e0 almeno pari al capitale investito, al netto dei riscatti. Se il decesso avviene, invece, nei primi 12 mesi i beneficiari avranno diritto ad un importo pari al controvalore delle quote, con alcune eccezioni tra le quali in caso di morte per pandemia: in tal caso saranno previste le coperture assicurative, comprese le eventuali maggiorazioni. I beneficiari possono essere scelti\u00a0anche al di fuori dell\u2019asse ereditario\u00a0e non pagheranno imposte di successione."}