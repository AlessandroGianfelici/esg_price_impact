{"date": "20201217", "category": "Enel X \u00e8 un leader globale nel campo dell'innovativa tecnologia", "title": "Enel entra nel mercato della \u201cdemand response\u201d a Singapore", "text": "Enel, attraverso la sua controllata Enel X, \u00e8 entrata nel mercato della \u201cdemand response\u201d di Singapore.  Il Virtual Power Plant di Enel X supporter\u00e0 il Mercato Nazionale dell\u2019Elettricit\u00e0 di Singapore, NEMS, allo scopo di migliorare la sicurezza e l\u2019efficienza complessiva del sistema, oltre a permettere un risparmio per chi vi aderisce.  A Singapore, Enel X lavorer\u00e0 con clienti commerciali e industriali, globali e locali, al fine di fornire servizi di demand response alla rete. Francesco Venturini, CEO di Enel X, ha dichiarato: \u201cSiamo lieti del nostro ingresso nel mercato di Singapore e guardiamo con entusiasmo alle future opportunit\u00e0 che ne derivano sia per noi che per i nostri partner. Oltre a sostenere la rete, le aziende di Singapore possono essere flessibili nell\u2019utilizzo dell\u2019energia e quindi ottenere un vantaggio competitivo. Grazie alla tecnologia innovativa, la partecipazione al Virtual Power Plant rappresenta un\u2019opportunit\u00e0 crescente che pu\u00f2 offrire una nuova fonte di reddito, compensare i costi dell\u2019elettricit\u00e0 al dettaglio e consentire l\u2019investimento in nuove tecnologie come lo stoccaggio a batteria\u201d. I programmi di \u201cdemand response\u201d incoraggiano gli utenti a regolare il loro consumo energetico per aiutarli a stabilizzare la rete quando richiesto dal sistema.  Con l\u2019incremento della domanda di energia e, in particolare, l\u2019avvento e lo sviluppo di settori ad elevato consumo di elettricit\u00e0, come i data center, l\u2019importanza della partecipazione al Virtual Power Plant di Singapore aumenta sempre di pi\u00f9.  Oltre ai produttori di gas industriali e ai data center, i settori idonei a partecipare includono le societ\u00e0 tecnologiche, i magazzini frigoriferi, gli impianti di lavorazione e produzione di prodotti alimentari, i servizi idrici nonch\u00e9 gli edifici commerciali. Enel X, grazie alla propria leadership mondiale nel campo della \u201cdemand response\u201d con oltre 6 GW di capacit\u00e0 gestita globalmente, gode del giusto posizionamento per sostenere la crescita del mercato della gestione della domanda di Singapore. "}