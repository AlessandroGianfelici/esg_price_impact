{"date": "20210517", "category": "Accordo ESG", "title": "Maire Tecnimont, accordo per costruzione impianto fertilizzanti in Kenya alimentato da fonti rinnovabili", "text": "Maire Tecnimont ha annunciato che, tramite le sue controllate MET Development, Stamicarbon e NextChem, ha avviato i lavori per un impianto di fertilizzanti alimentato da energia rinnovabile in Kenya. MET Development ha firmato un accordo con Oserian Development Company per lo sviluppo dell\u2019impianto presso il Parco industriale di Oserian Two Lakes, sulle sponde meridionali del Lago Naivasha, 100 km a nord di Nairobi. Oserian Two Lakes Industrial Park \u00e8 una nuova \u201cZona Economica Speciale\u201d di 150 ettari nella contea di Nakuru. Lo scopo dell\u2019accordo \u00e8 mettere a disposizione \u201cun\u2019oasi protetta\u201d per aziende e investitori che condividono la stessa visione e diventare un esempio di industrializzazione sostenibile nell\u2019Africa orientale. L\u2019impianto di fertilizzanti da energia rinnovabile supporter\u00e0 la crescita inclusiva e a bassa impronta carbonica del Kenya, la produzione agricola, i piccoli coltivatori nonch\u00e9 le comunit\u00e0 locali. In primo luogo, l\u2019impianto sorger\u00e0 vicino al pi\u00f9 grande complesso di energia geotermica del Paese e sar\u00e0 in parte alimentato da energia solare prodotta in loco, in sostituzione dei combustibili fossili, eliminando l\u2019impronta carbonica dalla fase di produzione. L\u2019impianto ridurr\u00e0 l\u2019emissione carbonica di circa 100.000 tonnellate di CO2 all\u2019anno rispetto ad un impianto di fertilizzanti alimentato a gas. In secondo luogo, il progetto ridurr\u00e0 la dipendenza dei fertilizzanti azotati importati per circa il 25%, di cui il totale rappresenta pi\u00f9 o meno 800mila tonnellate all\u2019anno (fonte: Argus Media, 2019). Da ultimo, il progetto render\u00e0 il costo dei fertilizzanti pi\u00f9 competitivo e garantir\u00e0 l\u2019approvvigionamento degli stessi al momento opportuno per il loro utilizzo. Il progetto dell\u2019impianto di fertilizzanti alimentato da fonti rinnovabili punta a produrre 550 tonnellate al giorno di nitrato di ammonio di calcio (CAN) e/o fertilizzanti NPK (fertilizzanti a base di azoto, fosforo e potassio) e sar\u00e0 il primo impianto all\u2019avanguardia, su scala commerciale, di fertilizzanti a base di nitrato da fonti rinnovabili. I lavori preliminari di ingegneria sono stati avviati e NextChem punta ad iniziare il Front-End Engineering Design (FEED) entro la fine del 2021. L\u2019obiettivo \u00e8 avviare la produzione dell\u2019impianto di fertilizzanti da fonti rinnovabili nel 2025, e la stessa sar\u00e0 destinata all\u2019industria agricola keniota. Il progetto utilizzer\u00e0 circa 70 MW di energia rinnovabile, costituir\u00e0 il punto di partenza per i fertilizzanti kenioti prodotti localmente e si prevede generi oltre cento posti di lavoro nell\u2019area, sostenendo allo stesso tempo l\u2019economia in generale e gli agricoltori. Pierroberto Folgiero, Amministratore Delegato del Gruppo Maire Tecnimont, ha commentato: \u201cCon questa iniziativa strategica miriamo a sbloccare il potenziale di decarbonizzazione dell\u2019industria dei fertilizzanti con l\u2019utilizzo dell\u2019energia rinnovabile. Il Kenya ha un potenziale unico di energia rinnovabile, che lo rende un luogo ideale per la produzione locale di fertilizzanti da energia pulita, evitando cos\u00ec l\u2019importazione di fertilizzanti azotati. Con questo primo promettente risultato confermiamo la nostra competenza in project development in iniziative green, agendo da sviluppatori end-to-end e integratori tecnologici in grado di collegare i fattori chiave per industrializzare la green economy a livello globale\u201d."}