{"date": "20210210", "category": "Finanziamenti ESG", "title": "Unicredit eroga 90 milioni di euro di finanziamenti sustainibility linked a Prada", "text": "UniCredit ha sottoscritto l\u2019erogazione di un nuovo finanziamento legato alla sostenibilit\u00e0 nei confronti di Prada. Il sustainability linked loan \u00e8 caratterizzato dall\u2019applicazione di un meccanismo che prevede la riduzione del tasso di interesse al raggiungimento di target quantitativi in materia di sostenibilit\u00e0 ambientale, la cui consuntivazione sar\u00e0 certificata su base annuale da un soggetto terzo e indipendente. Il prestito quinquennale, del valore di 90 milioni di euro, \u00e8 legato ai due fondamentali KPI. Il primo \u00e8 legato alla rigenerazione e riconversione degli scarti di produzione. I recenti investimenti di Prada nell\u2019area industriale, con particolare riferimento alle fasi pi\u00f9 delicate del processo produttivo, hanno consentito di ridurre gli scarti di produzione legati ai prodotti di abbigliamento, pelletteria e calzature e, allo stesso tempo di gestirne efficacemente le fasi di raccolta e smaltimento. Prada si impegna quindi a trasferire a terze parti queste materie di scarto per la loro immissione in altri cicli produttivi, attraverso la loro rigenerazione o conversione in fertilizzanti o energia. Il secondo KPI prevede l\u2019incremento della quota di energia autoprodotta. In questo modo prosegue il piano di investimenti per la realizzazione di impianti fotovoltaici nelle sedi del Gruppo, industriali e corporate, al fine di assicurare una produzione crescente di KWh/anno nel periodo 2021-2025. Una parte rilevante di questi interventi sar\u00e0 concentrata sulle sedi produttive e logistiche di Levanella in Toscana, con l\u2019obiettivo di rendere pressoch\u00e9 autosufficiente, da un punto di vista energetico, il complesso degli edifici interessati sul territorio. Alessandra Cozzani, Cfo di Prada, ha dichiarato: \u201cI valori della sostenibilit\u00e0 sono oggi universalmente riconosciuti e condivisi anche dal mondo della finanza. Questo costituisce un importante stimolo per le imprese al raggiungimento di obiettivi sempre pi\u00f9 ambiziosi verso un\u2019economia sostenibile. Siamo orgogliosi di essere tra i primi nel settore del lusso ad aver intrapreso questo percorso e di essere oggi considerati una controparte di riferimento in materia\u201d. Alfredo Maria De Falco, UniCredit Deputy Head of CIB and Head of CIB Italy, ha commentato: \u201cLa sostenibilit\u00e0 sta diventando sempre pi\u00f9 un fattore competitivo per le imprese, poich\u00e9 orienta in misura crescente le scelte dei consumatori e quelle degli investitori. UniCredit \u00e8 una banca leader in Europa anche nelle soluzioni di finanziamento legate a obiettivi ESG, che possono efficacemente supportare la trasformazione dei modelli di business delle imprese. Siamo quindi particolarmente lieti di affiancare un\u2019eccellenza del Made in Italy come Prada nel suo percorso verso un\u2019economia sostenibile\u201d."}