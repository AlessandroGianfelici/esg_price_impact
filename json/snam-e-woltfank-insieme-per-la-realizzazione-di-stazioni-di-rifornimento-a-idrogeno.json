{"date": "20210422", "category": "Partnership", "title": "Snam e Woltfank, insieme per la realizzazione di stazioni di rifornimento a idrogeno", "text": "Snam, attraverso la sua controllata Snam4Mobility attiva nella mobilit\u00e0 sostenibile, e Wolftank Hydrogen, azienda del Gruppo austriaco Wolftank-Adisa dedicata a impianti di produzione e distribuzione di idrogeno ed energie rinnovabili, hanno avviato una collaborazione finalizzata a dare impulso alla mobilit\u00e0 a idrogeno attraverso la realizzazione di stazioni di rifornimento per automobili, bus e camion. A seguito della firma di un memorandum d\u2019intesa, la prima iniziativa \u00e8 una manifestazione d\u2019interesse congiunta in risposta alla consultazione dell\u2019Istituto per Innovazioni Tecnologiche (IIT) di Bolzano finalizzata alla realizzazione di nuove stazioni di rifornimento lungo l\u2019Autostrada del Brennero (A22). Snam potr\u00e0 fare leva sulle competenze acquisite nella filiera dell\u2019idrogeno, anche attraverso la propria business unit dedicata, per lo sviluppo di progetti di mobilit\u00e0 sostenibile. Nel piano strategico della societ\u00e0 \u00e8 prevista la realizzazione entro il 2024 di almeno cinque stazioni di rifornimento di idrogeno. Wolftank Hydrogen prevede una forte crescita del mercato delle stazioni di rifornimento idrogeno in Europa e nel mondo, in virt\u00f9 del fatto che diversi Stati anche fuori dall\u2019Europa, come Giappone, Cina e California, hanno programmato di avere ciascuno un milione di veicoli a celle combustibile (FCEV) in circolazione entro il 2030, con la relativa necessit\u00e0 di infrastrutture di produzione e logistica. Competenze chiave saranno lo stoccaggio e la gestione di software di processo per compressione, controllo temperatura e dispenser. Wolftank Hydrogen e Snam4Mobility potranno eventualmente estendere la collaborazione anche ai vicini mercati di Germania, Austria e Svizzera."}