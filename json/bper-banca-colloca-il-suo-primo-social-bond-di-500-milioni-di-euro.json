{"date": "20210326", "category": "Social bond", "title": "Bper Banca colloca il suo primo social bond da 500 milioni di euro", "text": "BPER Banca comunica di avere concluso con successo il collocamento della prima emissione di Social bond (Senior Preferred) per un ammontare di 500 milioni di euro e scadenza 6 anni destinata a investitori istituzionali. L\u2019emissione ha raccolto il forte interesse del mercato con la domanda che ha raddoppiato l\u2019offerta, superando i 1,25 miliardi da oltre 110 investitori istituzionali. Ci\u00f2 ha consentito di ridurre lo spread dal livello iniziale di +200 p.b. sopra il Mid Swap a 5 anni al livello finale di +175 p.b. Il rendimento annuo \u00e8 pari all\u20191,38%. L\u2019obbligazione, emessa nell\u2019ambito di un Environmental, Social e Sustainability Bond Framework di recente pubblicazione e a valere sul programma EMTN da 6 miliardi di euro, andr\u00e0 a finanziare un portafoglio selezionato di PMI a cui sono state concesse erogazioni coperte dalla garanzia pubblica prevista nel Decreto Liquidit\u00e0 per fronteggiare l\u2019emergenza Covid-19. BPER pubblicher\u00e0 annualmente all\u2019interno del Bilancio di Sostenibilit\u00e0 una sezione dedicata all\u2019allocazione dei proventi dell\u2019emissione. Il Framework, che delinea il quadro per valutare l\u2019impatto della sostenibilit\u00e0 e delle pratiche etiche della Banca \u00e8 stato integrato nella strategia aziendale con l\u2019obiettivo di ottenere un allineamento completo degli interessi degli stakeholder e definire perimetro e modalit\u00e0 di intervento sul mercato degli ESG Bond. Il titolo ha un rating atteso di Ba3 / BB (Moody\u2019s / Fitch) e una durata di 6 anni, con opzione di rimborso anticipato per l\u2019emittente al quinto anno. Il rendimento annuo \u00e8 pari all\u20191,38%. L\u2019obbligazione sar\u00e0 quotata presso il Luxembourg Stock Exchange. La data di regolamento sar\u00e0 il 31 marzo 2021. Inoltre BPER ha ottenuto sul proprio Framework una Second Party Opinion (SPO) da Institutional Shareholder Services companies group (ISS). In qualit\u00e0 di Joint Bookrunners dell\u2019emissione hanno operato: Cr\u00e9dit Agricole CIB, Citi, Goldman Sachs International, Mediobanca, Natixis e NatWest Markets.\u00a0Cr\u00e9dit Agricole CIB e NatWest Markets hanno altres\u00ec operato quali Green and Social Structuring Advisors."}