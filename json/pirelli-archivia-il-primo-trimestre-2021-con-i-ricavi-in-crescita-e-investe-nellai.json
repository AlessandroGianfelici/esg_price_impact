{"date": "20210513", "category": "Trimestrali 1Q21 ESG", "title": "Pirelli, archivia il primo trimestre 2021 con i ricavi in crescita e investe nell\u2019AI", "text": "Il Cda di\u00a0Pirelli\u00a0ha approvato i risultati consolidati\u00a0al 31 marzo 2021, in linea con il piano industriale 2021-2022|2025. Nel primo trimestre 2021 si \u00e8 verificata\u00a0una crescita dei principali indicatori economici, sostenuti dalla ripresa della domanda. I ricavi sono stati pari a 1.224,7 milioni di euro, in crescita del 18,4% rispetto al primo trimestre del 2020. L\u2019Ebit adjusted nel primo trimestre 2021 \u00e8 stato pari a 168,8 milioni, in crescita del +19,6% rispetto ai 141,1 milioni del corrispondente periodo 2020. L\u2019utile netto nel primo trimestre 2021 \u00e8 stato pari a 42,2 milioni, in crescita del 9,6% rispetto a +38,5 milioni nel primo trimestre 2020. Nel primo trimestre 2021, proseguono\u00a0le azioni volte a trasformare i processi\u00a0chiave dell\u2019azienda entro il 2023, connettendoli in tempo reale e integrando le funzioni interne con i partner e i clienti esterni attraverso piattaforme digitali, \u201cdata lake\u201d e modelli di\u00a0intelligenza artificiale. Nel canale Ricambi sono state lanciate due nuove linee di prodotto in Europa. Pirelli ha registrato benefici lordi per\u00a026 milioni\u00a0(15 milioni al netto dell\u2019inflazione) grazie all\u2019avvio della fase 2 del piano di efficienze che ha comportato\u00a0risparmi su costi del prodotto\u00a0(modularity e design-to-cost), di manufacturing (completamento dell\u2019ottimizzazione del\u00a0footprint industriale\u00a0e\u00a0azioni di efficientamento), di SG&A (ottimizzazione del network logistico dei magazzini e azioni di negoziazioni sugli acquisti) e Organization (ricorso alla\u00a0trasformazione digitale)."}