{"date": "20210517", "category": "Partnership ESG", "title": "Snaitech aderisce a Parks-Liberi e Uguali per promuovere l\u2019inclusione e la diversit\u00e0", "text": "Snaitech ha annunciato oggi la sua adesione a Parks \u2013 Liberi e Uguali, l\u2019associazione senza scopo di lucro che promuove all\u2019interno delle aziende i valori dell\u2019inclusione e della diversit\u00e0, soprattutto in riferimento all\u2019orientamento sessuale e all\u2019identit\u00e0 di genere. Snaitech crede fermamente nel valore della diversit\u00e0 come fattore determinante e imprescindibile per lo sviluppo dell\u2019azienda: la variet\u00e0 di punti di vista e l\u2019eterogeneit\u00e0 delle esperienze di ciascuno garantiscono infatti una costante e positiva contaminazione, senza la quale non potrebbe esserci nessun tipo di confronto o scambio di idee. La collaborazione tra Snaitech e Parks si inserisce in un pi\u00f9 ampio percorso intrapreso dall\u2019azienda e finalizzato al continuo miglioramento del clima aziendale e di conseguenza del benessere dei propri dipendenti, risorsa inestimabile nonch\u00e9 pilastro di ogni azienda. Proprio in questa prospettiva, Snaitech ha ritenuto fondamentale coinvolgere in questo percorso tutti i colleghi, partendo dall\u2019organizzazione di un evento digitale interno \u2013 a cura di PARKS \u2013 il cui scopo sar\u00e0 quello di presentare l\u2019associazione e, al contempo, sensibilizzare e promuovere i temi di Diversity and Inclusion. Sar\u00e0 un importante momento di condivisione, a cui seguiranno altri appuntamenti di formazione e sensibilizzazione, organizzati in collaborazione con Parks e legati da un unico fil rouge: contribuire alla diffusione di una cultura del rispetto e dell\u2019inclusione nel senso pi\u00f9 ampio del termine, dall\u2019orientamento sessuale all\u2019identit\u00e0 di genere, dall\u2019et\u00e0 e dal sesso fino alla disabilit\u00e0.  \u201cSento molte volte parlare di libert\u00e0, ma c\u2019\u00e8 un aspetto di questo concetto su cui ci si sofferma poco e che mi sta particolarmente a cuore, ovvero la libert\u00e0 di sentirsi se stessi, senza dover temere alcun tipo di giudizio. Per questa ragione sono molto felice di poter collaborare con un\u2019associazione che promuove il valore della diversit\u00e0 e dell\u2019inclusione, ha dichiarato Fabio Schiavolin, Ceo di Snaitech. \u201cIn Snaitech, infatti, vogliamo che le nostre persone si sentano libere di essere come sono, ovvero uniche. Un ambiente di lavoro rispettoso e inclusivo, in grado di valorizzare diversi punti di vista, garantire equit\u00e0 e pari opportunit\u00e0, \u00e8 il presupposto fondamentale per qualsiasi tipo di sviluppo aziendale sostenibile\u201d."}