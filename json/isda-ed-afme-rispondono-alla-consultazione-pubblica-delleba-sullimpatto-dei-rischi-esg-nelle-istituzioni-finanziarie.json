{"date": "20210211", "category": "ESG risks", "title": "ISDA ed AFME rispondono alla consultazione pubblica dell\u2019EBA sull\u2019impatto dei rischi ESG nelle istituzioni finanziarie", "text": "ISDA, International Swaps and Derivatives Association, e AFME, Association for Financial Markets in Europe, hanno presentato una risposta congiunta al Documento di discussione dell\u2019EBA, European Banking Authority, sulla gestione e supervisione dei rischi ESG per gli istituti di credito e le case di investimento. I commenti al Documento di discussione, saranno poi tenuti in considerazione dall\u2019Eba per la preparazione del documento finale dell\u2019Action Plan sulla finanza sostenibile, previsto per fine giugno 2021, che dovr\u00e0 definire come monitorare e supervisionare i rischi ESG, definendo anche standard e linee guida arrivando eventualmente anche a includere questi fattori nei requisiti di capitale degli istituti di credito per supportare le vulnerabilit\u00e0 di fronte alle conseguenze del cambiamento climatico, e nell\u2019esame degli Srep.  ISDA e AFME si raccomandano che l\u2019introduzione dei vari tasselli regolamentari sia graduale, visto che le banche e le istituzioni finanziarie sono nella fase iniziale del processo di integrazione dei rischi ESG. Inoltre le due associazioni chiariscono che al momento i modelli di valutazione dei rischi ESG sono in fase di assestamento, per il momento quindi non \u00e8 il caso di parlare di Stress test sul clima per le banche, ma solo di analisi dello scenario del rischio sul clima. La differenza non \u00e8 solo nelle parole ma \u00e8 significativa in quanto le conclusioni dello Stress possono avere un effetto sulle richieste di capitale, che \u00e8 da escludere per una semplice analisi. Anche sugli Srep ESG le due associazioni invitano l\u2019EBA alla prudenza. Lo scopo degli Srep \u00e8 fornire un quadro complessivo del profilo di rischio di un ente che sia il pi\u00f9 adeguato possibile, tenendo conto di tutti i rischi rilevanti e dei loro possibili fattori di mitigazione. Bisogna quindi trovare un equilibrio tra la necessit\u00e0 di catturare nuove forme di rischio nella valutazione e l\u2019eventualit\u00e0 di rendere meno affidabile una metodologia provata e che funziona evitando conseguenze ingiustificate nel punteggio. Il primo suggerimento rivolto all\u2019EBA \u00e8 quello di arrivare a una definizione allineata dei fattori e dei rischi ESG tra le varie autorit\u00e0, presupposto fondamentale per finalizzare la standardizzazione delle iniziative esistenti e l\u2019ulteriore integrazione delle iniziative in atto. Su come includere i propri rischi ESG e quelli di clienti e controparti nei business model e nella pianificazione finanziaria sono arrivati stimoli e proposte da numerose istituzioni, Commissione Europea, BCE, autorit\u00e0 locali, e rivolti alle banche e alle istituzioni finanziarie . Un contesto normativo che, correttamente, l\u2019Eba ha tenuto in considerazione perch\u00e9 sono tutti elementi di un quadro regolatorio complessivo e interconnesso. Tra i chiarimenti necessari vi \u00e8 anche quello del significato stesso di rischio ESG, dato che i cosiddetti rischi ESG sono i rischi scatenati da fattori ESG sui tipici rischi di credito, operativo e di mercato, la cui natura non cambia in relazione all\u2019elemento che lo ha attivato. Nella considerazione dei rischi inoltre \u00e8 importante un bilanciamento tra gli effetti positivi e quelli negativi di un fattore per non arrivare a sovrastimarne l\u2019effetto (il caso per esempio della chiusura di un impianto inquinante che migliora l\u2019esposizione ambientale e peggiora quella sociale), inoltre bisogna evitare la duplicazione degli effetti (per esempio un rischio che rientra tra quelli di governance non deve essere considerato anche tra quelli ESG) infine c\u2019\u00e8 la questione delle metodologie, delle metriche e dei dati (per esempio sulla filiera) perch\u00e9 alcune sono pi\u00f9 sviluppate e affidabili di altre. Il focus principale del documento di discussione riguarda i rischi a cui sono esposti gli istituti per l\u2019impatto dei fattori ESG sulle loro controparti. A questo riguardo l\u2019ambito di definizione dei fattori ESG dovrebbe essere il pi\u00f9 ampio possibile e dovrebbero essere chiariti alcuni punti quali, per esempio, se tenere in considerazione il rischio reputazionale legato alle controparti che vengono finanziate e se le altre istituzioni finanziarie vanno ritenute controparti. Inoltre ci sono rischi che non derivano direttamente da controparti e devono essere a loro volta considerati con una definizione pi\u00f9 ampia. Inoltre \u00e8 probabile che i fattori ESG identificati, e i loro rischi associati, si evolvano nel tempo, quindi le due Associazioni sono del parere che qualsiasi quadro delle policy dovrebbe essere abbastanza flessibile da affrontare adeguatamente le questioni che potranno emergergere nel tempo nella transizione a un\u2019economia sostenibile. L\u2019EBA viene invitata a considerare con attenzione l\u2019uso del principio di proporzionalit\u00e0, introdotto dal regolemento SDRF, si ritiene che si dovrebbe evitare di utilizzare automaticamente la dimensione come fattore determinante per valutare la proporzionalit\u00e0. Supponendo che le banche grandi o pi\u00f9 piccole siano pi\u00f9 o meno vulnerabili ai rischi ESG semplicemente a causa delle dimensioni non \u00e8 accurato e dovrebbero essere presi in considerazione anche altri criteri come il modello di business, l\u2019ubicazione geografica e altro.  Da un certo punto di vista le istituzioni pi\u00f9 piccole, meno diversificate, possono essere ancora pi\u00f9 vulnerabili al rischio ESG delle istituzioni pi\u00f9 grandi. Ad esempio, una banca specializzata in mutui al dettaglio potrebbe non detenere un\u2019ampia quota di mercato complessiva, ma al contempo essere un\u2019istituzione sistemica a livello locale a causa della sua quota nel comparto dei mutui. Questa concentrazione aziendale pu\u00f2 proteggere dai rischi sociali o di governance, ma potrebbe dar luogo a rischi ambientali, di transizione e fisici pi\u00f9 elevati rispetto a quelli affrontati da un istituto pi\u00f9 diversificato. Per quanto riguarda l\u2019integrazione dei fattori e dei rischi ESG nel pricing dei prodotti finanziari, se si intende perseguire una politica che imponga alle banche di adattare la strategia di determinazione dei prezzi per tenere conto direttamente dei rischi ESG, ci\u00f2 dovrebbe riflettere la maturit\u00e0 delle metodologie e l\u2019analisi dei rischi ESG e le aspettative di vigilanza dovrebbero gradualmente inserirsi con l\u2019evoluzione delle capacit\u00e0 del settore e delle imprese.  Le difficolt\u00e0 di includere i fattori ESG nei modelli di credito interni (PD, LGD) a causa della mancanza di dati storici inclusi i default del credito dovuti a fattori ESG richiede che le banche testino progressivamente i fattori ESG rilevanti per includerli nei modelli di credito quando diventano statisticamente significanti. Si nota che i modelli di credito resteranno sempre indietro rispetto agli eventi di credito. Nel complesso, qualsiasi raccomandazione di policy in merito dovrebbe essere puramente qualitativa in questa fase. \u00c8 importante che vengano sviluppati approcci globali in questo settore."}