{"date": "20210420", "category": "Derivati ESG", "title": "BNL, prima soluzione di copertura tasso green", "text": "Per la prima volta sul mercato italiano viene negoziata una soluzione che permette ad un\u2019impresa di perseguire precisi obiettivi di sostenibilit\u00e0 ambientale e allo stesso tempo di mitigare il rischio tasso d\u2019interesse sul proprio debito. BNL, gruppo BNP Paribas, forte dell\u2019esperienza nella finanza strutturata e di un consolidato impegno sul fronte della sostenibilit\u00e0, ha strutturato un \u201cESG-Linked IRS\u201d per Ghella, gruppo conosciuto in tutto il mondo per la sua competenza nelle grandi infrastrutture come metropolitane, ferrovie, autostrade e opere idrauliche. La soluzione di BNL rappresenta, per le sue caratteristiche, uno tra i pochi esempi di questo tipo anche a livello europeo: \u00e8 un derivato di copertura del rischio legato all\u2019aumento dei tassi d\u2019interesse sul medio-lungo termine, le cui condizioni economiche sono legate al raggiungimento, da parte dell\u2019azienda, di precisi obiettivi di sostenibilit\u00e0, come ad esempio l\u2019efficientamento nell\u2019utilizzo di materiale di scarto. BNL si \u00e8 impegnata con Ghella \u2013 qualora alcuni dei parametri ESG non vengano pienamente raggiunti \u2013 a destinare l\u2019eventuale modifica automatica delle condizioni economiche, prevista dal prodotto, al finanziamento di progetti di riforestazione ad impatto diretto; BNL e BNP Paribas sono da tempo attive per favorire e sostenere la piantumazione di alberi e lo sviluppo di aree verdi. \u201cIl rapporto di Ghella con BNL testimonia l\u2019esistenza di una partnership che si ispira a comuni valori di impresa, ha affermato Regina Corradini D\u2019Arienzo, Responsabile Divisione Corporate Banking BNL. Come Banca e come Gruppo supportiamo il business per far crescere le migliori aziende in Italia e all\u2019estero, dando il nostro contributo ad un rilancio dell\u2019economia nazionale e ad una piena ripresa delle attivit\u00e0 post-Covid; allo stesso tempo siamo costantemente impegnati per favorire la sostenibilit\u00e0 ambientale, sociale ed economica. Questo \u00e8 il nostro Positive Banking, una strategia che punta a combinare il business con lo sviluppo di un ambiente pi\u00f9 sano, attento al benessere delle persone, per un futuro migliore a beneficio anche delle nuove generazioni\u201d. BNL ha recentemente supportato lo sviluppo del Piano di Sostenibilit\u00e0 di Ghella anche attraverso un Green Loan da 40 milioni di euro, con la garanzia di Sace."}