{"date": "20210422", "category": "Climate change", "title": "Schroders: l\u2019aumento delle temperature scende per il secondo trimestre consecutivo a +3,6\u00b0C", "text": "Proprio oggi, nella Giornata della Terra, viene da Schroders una buona notizia per l\u2019ambiente. L\u2019aumento previsto delle temperature a livello globale \u00e8 sceso per il secondo trimestre consecutivo, grazie al calo degli investimenti in combustibili fossili, all\u2019aumento dei prezzi del carbonio e al significativo impegno verso la decarbonizzazione da parte di Paesi e aziende. Il ritmo del riscaldamento globale \u00e8 calato a 3,6\u00b0C rispetto ai livelli pre-industriali, al 30 marzo 2021. E\u2019 il dato pi\u00f9 basso sin dal lancio del Schroders Climate Progress Dashboard, in calo rispetto all\u2019aumento di 3,7\u00b0C registrato nell\u2019ultimo trimestre del 2020. Certo, di strada ce n\u2019\u00e8 ancora molta da fare per avvicinarsi agli obiettivi dell\u2019Accordo di Parigi di portare l\u2019incremento delle temperature al di sotto del limite dei 2\u00b0C e possibilmente sotto gli 1,5\u00b0C. Ma la tendenza \u00e8 quella giusta. \u201cAffinch\u00e9 il cambiamento abbia la portata necessaria per raggiungere gli obiettivi climatici, riteniamo che saranno necessari prezzi pi\u00f9 elevati per il carbonio, su una gamma pi\u00f9 vasta di emissioni\u201d ha commentato Andy Howard, Global Head of Sustainable Investments, Schroders, \u201cl\u2019aumento sostenuto dei prezzi negli ultimi anni, nonostante il crollo della produzione industriale, ha dimostrato la resilienza di questo trend e i benefici dell\u2019azione politica. Guardiamo con attenzione e ottimismo al resto del 2021, con l\u2019avvicinarsi della COP26. Le autorit\u00e0 delle principali economie hanno dichiarato pubblicamente il loro impegno ad agire, preparando la scena per un\u2019azione coordinata a livello globale che potrebbe portare a una riduzione sostenuta delle emissioni di gas a effetto serra, necessaria per l\u2019obiettivo della decarbonizzazione dell\u2019economia globale\u201d. In questo senso si inseriscono i vari annunci di oggi, Giornata della Terra, tra cui quello dell\u2019Unione europea che ha concluso un ambizioso accordo per tagliare le emissioni inquinanti di almeno il 55% entro il 2030 rispetto ai livelli del 1990, nuovo target che sostituisce il precedente che prevedeva un taglio superiore al 40%. \u201cAbbiamo gi\u00e0 visto i governi responsabili del 70% delle emissioni globali o del Pil impegnarsi verso l\u2019obiettivo della completa decarbonizzazione delle loro economie. In modo simile\u201d, ha aggiunto Howard \u201cil numero di aziende che si \u00e8 impegnata al raggiungimento degli obiettivi fissati dall\u2019Accordo di Parigi, attraverso l\u2019iniziativa Science Based Target, \u00e8 cresciuto del 50% circa nel corso dell\u2019ultimo anno ed \u00e8 in continuo aumento\u201d. Gli investimenti in petrolio e gas hanno continuato a diminuire rispetto agli asset globali del settore, mentre il prezzo delle emissioni di carbonio continua ad aumentare, sia nel mercato chiave del Sistema per lo scambio delle quote di emissione dell\u2019UE, sia in quello pi\u00f9 ridotto della US Regional Greenhouse Gas Initiative. Il Sistema per lo scambio delle quote di emissione dell\u2019UE, parte della politica europea di lotta ai cambiamenti climatici e primo e maggiore schema mondiale per lo cambio di emissioni, ha raggiunto nuovi massimi nelle ultime settimane, con prezzi superiori ai 40 euro per tonnellata di CO2. Nato nel 2017, il Climate Progress Dashboard offre ad analisti, fund manager e clienti di Schroders un\u2019indicazione riguardo ai progressi di governi e industrie in tutto il mondo nei confronti del target di contenimento dell\u2019aumento delle temperature entro i 2\u00b0C, stabilito dall\u2019Accordo di Parigi del 2015."}