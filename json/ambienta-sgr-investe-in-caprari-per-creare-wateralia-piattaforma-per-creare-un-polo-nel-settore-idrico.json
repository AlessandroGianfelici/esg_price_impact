{"date": "20210222", "category": "Fondi di Private Equity", "title": "Ambienta SGR investe in Caprari per creare Wateralia, piattaforma per un polo nel settore idrico", "text": "Ambienta SGR, il pi\u00f9 grande fondo europeo di Private Equity focalizzato sulla sostenibilit\u00e0, comunica di aver completato l\u2019investimento in Caprari, leader mondiale nella produzione di pompe centrifughe e motori per il ciclo integrato dell\u2019acqua. Ambienta attribuisce significativo potenziale di crescita a tutte le attivit\u00e0 collegate alla gestione delle risorse idriche, sia nei mercati sviluppati sia in quelli emergenti, sospinte dall\u2019esigenza di ottimizzare la fornitura e la distribuzione dell\u2019acqua, cos\u00ec come la necessit\u00e0 di costruire nuove e adeguate infrastrutture nei Paesi in via di sviluppo. Il difficile accesso alle risorse idriche, aggravato dagli effetti climatici in alcune aree del mondo, sta generando importanti squilibri sociali ed influenzando negativamente l\u2019approvvigionamento alimentare, la salute e la prosperit\u00e0 economica. Grazie al supporto di Ambienta, Caprari svilupper\u00e0 Wateralia, una piattaforma per il consolidamento del settore attraverso M&A di cui la famiglia Caprari deterr\u00e0 una partecipazione di minoranza. La costituzione di tale progetto deriva della significativa rilevanza strategica, presente e futura, della gestione dell\u2019acqua nel miglioramento della componente ambientale. Inoltre, il progetto verr\u00e0 finanziato dal settore bancario attraverso un Sustainability-Linked Loan (\u201cSLL\u201d), primo investimento di questo tipo realizzato in Italia, che consentir\u00e0 al Gruppo di beneficiare di una riduzione del costo del finanziamento al raggiungimento di predeterminati obiettivi ESG e di sostenibilit\u00e0. Alberto Caprari, Presidente di Caprari, ha dichiarato: \u201cEravamo alla ricerca di un partner che condividesse i nostri valori e che potesse supportare il nostro ambizioso piano di sviluppo, investendo sia nella crescita organica che in quella legata all\u2019M&A. Ambienta \u00e8 il miglior partner per Caprari, grazie alla strategia d\u2019investimento fondata sulla sostenibilit\u00e0, al background operativo ed alla grande esperienza del fondo nel guidare le aziende in un percorso di crescita internazionale. Insieme abbiamo deciso di creare Wateralia, nata per aggregare prodotti e competenze per soddisfare e superare le aspettative dei nostri clienti.\u201d Mauro Roversi, Partner e Chief Investment Officer di Ambienta, ha commentato: \u201cL\u2019investimento in Caprari si sposa perfettamente con la filosofia di Ambienta di investire in mercati trainati da solidi trend ambientali. Siamo altres\u00ec convinti che i settori legati alla gestione della risorsa \u201cacqua\u201d attrarranno nel medio termine un crescente interesse da parte di operatori industriali e finanziari. Caprari ha dimostrato consistenza nei risultati e solide prospettive di business e rappresenta una piattaforma ideale per sviluppare crescita organica e per linee esterne. Siamo estremamente orgogliosi che la famiglia Caprari, con una forte reputazione nel mondo imprenditoriale, abbia riconosciuto in Ambienta il partner adatto a condurre questa nuova fase di vita della Societ\u00e0.\u201d"}