{"date": "20210415", "category": "ETF sostenibili", "title": "Ossiam, l\u2019ETF ESG Low Carbon ha sovraperformato l\u2019S&P500 del 2,8% annualizzato a tre anni dal lancio", "text": "Ossiam, societ\u00e0 di gestione patrimoniale francese, e Barclays celebrano il terzo anniversario dal lancio dell\u2019Ossiam ESG Low Carbon Shiller Barclays CAPE US Sector UCITS ETF. Lo strumento, lanciato da Ossiam nell\u2019aprile 2018, ha un patrimonio in gestione pari a 350 milioni ed \u00e8 indicato per investitori sensibili alle tematiche relative all\u2019impatto climatico e ai criteri ESG. La strategia \u00e8 fondamentalmente orientata al value, ma la sua adattabilit\u00e0 e la capacit\u00e0 di modificare l\u2019esposizione settoriale hanno permesso di sostenerne la performance anche quando il fattore value ha sottoperformato. La combinazione tra rotazione settoriale della strategia da un lato e sostenibilit\u00e0 dall\u2019altro,ha dato ottimi risultati, in particolare nel 2020, un anno in cui la dispersione settoriale si \u00e8 rivelata particolarmente elevata, con una sovraperformance del 7,1% rispetto all\u2019S&P500. L\u2019ETF, come detto, \u00e8 riuscito a far fronte alle condizioni macroeconomiche sfavorevoli facendo registrare dalla inizio delle negoziazioni un +2,8% annualizzato rispetto all\u2019indice S&P500. Gli indici Barclays Shiller CAPE\u00ae, sviluppati congiuntamente da Barclays e dal professor Robert Shiller, utilizzano il rapporto Cyclically Adjusted Price- to-Earnings come driver di valutazione in una strategia di rotazione settoriale. In questo caso, la strategia ESG Low Carbon Shiller Barclays CAPE\u00ae US Sector mira a fornire un profilo di rischio/rendimento simile all\u2019indice Shiller Barclays CAPE\u00ae US Sector Value, ma con un\u2019impronta di carbonio significativamente ridotta e un migliore profilo ESG. La fase ESG della strategia inizia eliminando alcune societ\u00e0 in settori specifici, come armi, tabacco e carbone termico, esclude quelle che stanno affrontando gravi controversie e quelle che violano uno dei dieci principi del Global Compact delle Nazioni Unite. In ultimo, il portafoglio finale, pur mantenendo la medesima esposizione settoriale dell\u2019indice originale, deve includere minori emissioni di CO2. La riduzione dell\u2019impronta di carbonio \u00e8 misurata su tre diversi fronti: una riduzione del 40% delle emissioni totali di gas a effetto serra (GHG) Scope 1+2+3; una riduzione del 40% delle emissioni potenziali totali di GHG dalle riserve (per esempio le emissioni di GHG legate alle riserve fossili comprovate che non sono ancora bruciate ma potrebbero esserlo in futuro quando saranno estratte dal terreno); e una riduzione del 40% dell\u2019intensit\u00e0 di carbonio della strategia rispetto all\u2019indice originale. Nel 2019 lo strumento \u00e8 stato uno dei quattro ETF di Ossiam a ricevere l\u2019ISR Label da parte delgoverno francese ed \u00e8 inoltre conforme all\u2019articolo 8 della normativa SFDR. Robert Shiller, padre della finanza comportamentale e professore all\u2019universit\u00e0 di Yale, ha commentato: \u201cSono soddisfatto della performance ottenuta a tre anni dal lancio. Il tema ESG sta diventando un tema importante a livello globale. Detto questo, penso che gli investitori debbano essere consapevoli delle valutazioni nell\u2019ambito della crescente domanda di prodotti ESG e credo che il nostro strumento li aiuti con il suo focus verso settori ancora sottovalutati\u201d. Bruno Poulin, CEO di Ossiam, ha aggiunto: \u201cSiamo lieti che il nostro strumento abbia tagliato questo traguardo fornendo una solida performance. I tre anni sono una tappa fondamentale per una soluzione di investimento, una prova e una dimostrazione della propria rilevanza per gli investitori. Questo ETF ha dimostrato come contribuire agli obiettivi di sostenibilit\u00e0 con una politica ESG ben progettata possa andare di pari passo con gli obiettivi finanziari\u201d. \u201cL\u2019integrazione dell\u2019approccio ESG nello strumento d\u2019investimento si \u00e8 dimostrata vantaggiosa, non solo per ragioni di performance, ma anche per aiutare i clienti ad adottare un approccio pi\u00f9 incentrato sulle tematiche di natura ESG nell\u2019ambito dei propri investimenti. Siamo ottimisti per un\u2019ulteriore crescita del patrimonio, dato che molti investitori richiedono un track record minimo di tre anni\u201d, ha concluso Ben Redmond, Head of QIS Structuring EMEA Barclays."}