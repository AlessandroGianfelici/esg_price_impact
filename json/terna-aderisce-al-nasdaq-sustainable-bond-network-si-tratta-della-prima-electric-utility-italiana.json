{"date": "20210128", "category": "Sustainable finance", "title": "Terna aderisce al Nasdaq Sustainable Bond Network, si tratta della prima electric utility italiana", "text": "Terna, il gestore della rete elettrica ad alta e altissima tensione, \u00e8 la prima electric utility italiana ad aderire al Nasdaq Sustainable Bond Network, la piattaforma gestita dal Nasdaq dedicata alla finanza sostenibile che riunisce investitori, emittenti, banche d\u2019investimento e organizzazioni specialistiche. Il logo \u201cTerna Driving Energy\u201d proiettato sulla Nasdaq Tower a Times Square premia il forte impegno del pi\u00f9 grande operatore indipendente europeo di trasmissione dell\u2019energia elettrica quale abilitatore della transizione energetica, per una rete sempre pi\u00f9 affidabile, efficiente, tecnologica e, soprattutto, green. \u201cTerna \u00e8 il regista del sistema energetico italiano: la sostenibilit\u00e0 \u00e8 naturalmente al centro della nostra missione \u2013 dichiara Stefano Donnarumma, Ad di Terna \u2013 Siamo stati pionieri nel mercato dei green bond e oggi siamo felici di aderire al Nasdaq network\u201d. Gli investimenti sostenibili, finalizzati all\u2019integrazione delle fonti rinnovabili per aumentare l\u2019efficienza e la resilienza della rete, sono uno dei pilastri del Piano Industriale 2021-2025. La leadership di Terna nella finanza sostenibile \u00e8 stata ampiamente riconosciuta dal mercato che, dal 2018, ha accolto con grande favore le emissioni obbligazionarie green del gestore della rete elettrica nazionale. Il green bond emesso nel luglio 2020, inoltre, ha fatto registrare il pi\u00f9 basso tasso mai ottenuto tra le corporate italiane sia per green bond sia, in generale, per emissioni sopra i 10 anni."}