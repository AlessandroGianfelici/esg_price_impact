{"date": "20210310", "category": "Regolamento EU", "title": "L\u2019EFRAG invia alla Commissione un report sulla road map dell\u2019informativa della sostenibilit\u00e0", "text": "La Commissione europea ha accolto con favore la pubblicazione di due relazioni, fornite dall\u2019EFRAG, contenenti raccomandazioni per l\u2019elaborazione del complessivo framework relativo all\u2019informativa sulla sostenibilit\u00e0. Tali relazioni, elaborate su richiesta della Commissione e su invito del Consiglio, rappresentano un passo importante per lo sviluppo dell\u2019informativa sulla sostenibilit\u00e0 delle imprese in tutta l\u2019UE. Le relazioni riconoscono che \u00e8 importante coordinare l\u2019elaborazione delle norme UE con le iniziative esistenti ed emergenti a livello mondiale. La prima relazione (Proposals for a relevant and dynamic EU sustainability reporting standard setting) riguarda un set di proposte volte a migliorare lo sviluppo degli standard EU di reportistica sulla sostenibilit\u00e0, la seconda (Potential need for changes to the governance and funding of EFRAG) riguarda alcune proposte di modifica della governance e del funding dell\u2019EFRAG (European Financial Reporting Advisory Group). La prima relazione, elaborata da una task force multipartecipativa istituita dal Gruppo consultivo europeo sull\u2019informativa finanziaria, propone una tabella di marcia per l\u2019elaborazione di una serie completa di norme dell\u2019UE relative all\u2019informativa sulla sostenibilit\u00e0.  Secondo la roadmap, sar\u00e0 essenziale un \u201cmiglioramento\u201d continuo e progressivo degli standard. L\u2019obiettivo principale del successivo lavoro di definizione degli standard dovrebbe essere quello di aggiungere profondit\u00e0 di cattura di tutti gli indicatori di impatto attraverso versioni aggiornate. Questo processo sar\u00e0 aggiornato progressivamente nel futuro, a partire dal 2022. Le norme di sostenibilit\u00e0 dell\u2019UE sono necessarie per soddisfare l\u2019ambizione politica e rispettare il piano d\u2019azione urgente del Green Deal europeo. Inoltre sono necessarie per garantire la coerenza delle norme di comunicazione al centro del programma dell\u2019UE per la finanza sostenibile, in particolare l\u2019esistente regolamento relativo all\u2019informativa sulla sostenibilit\u00e0 nel settore dei servizi finanziari, la direttiva sulla comunicazione di informazioni di carattere non finanziario, il regolamento sulla tassonomia, nonch\u00e9 con gli obblighi della futura legislazione sulla governance societaria sostenibile e sul dovere di diligenza. La seconda relazione propone riforme della struttura di governance del Gruppo consultivo europeo sull\u2019informativa finanziaria per garantire che le future norme dell\u2019UE nell\u2019ambito in questione siano elaborate secondo un processo inclusivo e rigoroso. Definisce, ad esempio, le modalit\u00e0 di coinvolgimento delle autorit\u00e0 nazionali ed europee, garantendo nel contempo che il processo si avvalga anche delle competenze del settore privato e della societ\u00e0 civile. La pubblicazione delle relazioni \u00e8 quanto mai tempestiva. Il diritto dell\u2019UE impone alle grandi imprese di divulgare determinate informazioni sul modo in cui operano e gestiscono le sfide sociali e ambientali. Ci\u00f2 aiuta gli investitori, la societ\u00e0 civile e le altre parti interessate a valutare la sostenibilit\u00e0 delle grandi imprese e incoraggia queste ultime a sviluppare un approccio all\u2019attivit\u00e0 economica che sia responsabile sotto il profilo della sostenibilit\u00e0. La direttiva sulla comunicazione di informazioni di carattere non finanziario stabilisce le norme sulla comunicazione di tali informazioni da parte delle grandi imprese. Nella sua comunicazione sul Green Deal europeo, la Commissione si \u00e8 impegnata a rivedere tale direttiva nel quadro della strategia volta a rafforzare le basi per gli investimenti sostenibili. La Commissione terr\u00e0 conto di tali relazioni nel preparare la sua proposta di rafforzamento della direttiva, prevista per il mese di aprile."}