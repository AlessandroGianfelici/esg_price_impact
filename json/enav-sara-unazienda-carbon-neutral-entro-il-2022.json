{"date": "20201218", "category": "Sustainability Day di Enav, \u201cLa Sostenibilit\u00e0 di Enav tra Covid e Climate Change nel futuro del trasporto aereo\u201d", "title": "Enav sar\u00e0 un\u2019azienda carbon-neutral entro il 2022", "text": "Enav, la societ\u00e0 che gestisce il traffico aereo italiano quotata a piazza Affari, sar\u00e0 un\u2019azienda ad impatto climatico zero entro il 2022, superando e anticipando di quasi 10 anni i target dell\u2019Unione Europea. Nel 2021 saranno ridotte del 23% le emissioni dirette di CO2, fino ad arrivare all\u201980% nel 2022. Il restante 20% sar\u00e0 compensato attraverso il finanziamento di progetti di tutela ambientale a beneficio del sistema Paese ed internazionale. Questo impegno \u00e8 stato comunicato durante la terza edizione del Sustainability Day di Enav dal titolo \u201cLa Sostenibilit\u00e0 di Enav tra Covid e Climate Change nel futuro del trasporto aereo\u201d. All\u2019evento, per la prima volta svolto in forma digitale, hanno preso parte, tra gli altri, rappresentanti delle istituzioni nazionali ed internazionali: la Ministra delle Infrastrutture e dei Trasporti, Paola De Micheli e il Vicepresidente della Commissione Trasporti del Parlamento Europeo, Christoph Oetjen. Enav rappresenta l\u2019asset strategico per l\u2019Italia nel controllo dello spazio aereo, infrastruttura intangibile, gestita quale risorsa sostenibile, facendo leva su due pilastri: l\u2019innovazione tecnologica e la professionalit\u00e0 delle persone. Sono questi gli elementi su cui punta Enav, in quanto service provider all\u2019avanguardia nel panorama europeo, per sviluppare progetti in grado di ridurre le emissioni, a terra e in volo, sia direttamente che indirettamente. Il Free Route, ad esempio, consente alle compagnie aeree di attraversare lo spazio aereo italiano con rotte dirette, superando le vecchie aerovie, solo nel 2019, i vettori hanno ridotto le emissioni di circa 167 milioni di chili di CO2. \u201cEnav non punta solo ad essere leader nel core business ma a diventare un modello nello sviluppo sostenibile\u201d \u2013 ha dichiarato l\u2019Amministratore Delegato di Enav Paolo Simioni \u2013 \u201cSiamo una grande realt\u00e0 \u201cdi frontiera\u201d impegnata sull\u2019innovazione tecnologica, la digitalizzazione dei sistemi e la professionalizzazione delle risorse, ed ora anche in prima linea nella gestione dei velivoli a pilotaggio remoto, i droni, che rappresentano un settore in forte evoluzione, per il miglioramento dei servizi essenziali e strategici per le persone e l\u2019Italia. Ci siamo allineati agli SDGs, definiti dall\u2019ONU per promuovere il benessere umano e proteggere l\u2019ambiente. Lo stiamo facendo con impegno e dedizione grazie ad un Piano Investimenti totalmente \u2018\u2019sostenibile\u2019\u2019 che generer\u00e0 impatti positivi per tutto il settore e per l\u2019indotto\u201d. La Presidente di Enav Francesca Isgr\u00f2 ha aggiunto: \u201cTutti gli elementi che contribuiscono a fare di un\u2019azienda un\u2019organizzazione sostenibile devono essere tenuti insieme da una volont\u00e0 di fondo, un filo rosso che li unisce: la responsabilit\u00e0 delle scelte. La buona governance \u00e8 alla base del successo delle politiche anche di sostenibilit\u00e0. Le aziende sono responsabili di fronte ai mercati, di fronte alla legge, e sempre pi\u00f9 rispetto alle persone e all\u2019opinione pubblica. Hanno quindi bisogno di un corpus di regole capace di dar vita a comportamenti virtuosi e di garantire il mantenimento del \u201csentire comune\u201d e del \u201cfare sistema\u201d avendo quei principi sociali e di sostenibilit\u00e0, imprescindibili per l\u2019ecosistema del Paese e di cui Enav \u00e8 e vuole rimanere protagonista\u201d."}