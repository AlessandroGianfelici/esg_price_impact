{"date": "20200929", "category": "Chiaroscuro", "title": "Jp Morgan, multa da 920 mln di dollari per manipolazione dei futures su oro e argento", "text": "JP Morgan Chase ha ricevuto una multa da oltre 920 milioni di dollari dall\u2019agenzia statunitense Commodity Futures Trading Commission per aver manipolato il mercato dei futures su oro, argento e Treasury, in un arco di tempo di oltre otto anni. La banca guidata da Jamie Dimon ha ammesso gli illeciti e ha accettato di pagare la sanzione, che \u00e8 la pi\u00f9 alta mai comminata per questo tipo di illeciti. La pratica di cui l\u2019istituto \u00e8 stato accusato \u00e8 lo \u201cspoofing\u201d che consiste nell\u2019immettere sul mercato un numero molto alto di proposte di negoziazione con l\u2019obiettivo di influenzare il prezzo delle currencies sottostanti e non di concludere operazioni. Non \u00e8 la prima volta che le autorit\u00e0 di controllo mostrano il cartellino giallo alla banca Usa. Lo scorso anno, l\u2019Antitrust europeo ha inflitto una multa complessiva da 811,19 milioni di euro per l\u2019intesa Forex-Three Way Banana split a JP Morgan, Barclays, Royal Bank of Scotland e Citigroup. Si tratta in entrambi i casi di condotte che contrastano con i principi ESG, ma che probabilmente economicamente pagano. Nel 2019 la banca americana ha registrato un utile record di 36,4 miliardi di dollari, mentre nel solo secondo trimestre 2020 l\u2019istituto ha archiviato un utile netto di 4,7 miliardi di dollari. Certo la multa rappresenta una macchia nella perfetta immagine di banca che JP Morgan vuole dare al mercato e che punta molto sulla sostenibilit\u00e0, come dimostrano le numerose iniziative a favore dell\u2019inclusione di lavoratori di colore, di donne e di iniziative a favore del clima."}