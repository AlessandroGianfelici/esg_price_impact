{"date": "20201211", "category": "Il target \u00e8 la raccolta per il 2021 \u00e8 di 1.500 tonnellate, 934 nel 2019", "title": "Hera ed Eni in partnership per la trasformare gli oli vegetali esausti in biocarburante", "text": "Si rafforza l\u2019impegno per la promozione e l\u2019applicazione concreta di un modello di economia circolare da parte di Hera ed Eni, che nei giorni scorsi hanno rimodulato, e potenziato, l\u2019accordo per trasformare l\u2019olio vegetale esausto in olio vegetale idrotrattato, HVO, un biocomponente per il gasolio. Grazie a questo accordo, gli oli vegetali esausti di uso domestico, recuperati da Hera attraverso le raccolte stradali e le stazioni ecologiche presenti sul territorio, vengono inviati, previa lavorazione, alla bioraffineria Eni di Venezia, a Porto Marghera, dove vengono convertiti nel biocarburante HVO, uno dei componenti per la produzione di Enidiesel+.\u00a0 Questo carburante premium \u201ctorna\u201d poi come risorsa e diventa la fonte di alimentazione di diversi mezzi che Hera utilizza per la raccolta dei rifiuti urbani. E poich\u00e9 gli esiti dei primi due anni di partnership si sono dimostrati pi\u00f9 soddisfacenti del previsto, a dimostrazione del fatto che l\u2019economia circolare garantisce vantaggi competitivi strutturali, con il rinnovo dell\u2019accordo le due realt\u00e0 hanno deciso di fare un passo in pi\u00f9, a beneficio della sostenibilit\u00e0 e in nome di un uso sempre pi\u00f9 efficiente delle risorse. Nel 2019 hanno toccato quota 934 tonnellate l\u2019ammontare di oli vegetali esausti raccolti nel 2019 sul territorio emiliano-romagnolo servito da Hera, contro le circa 800 del 2018 e una proiezione per il 2020 che supera le 1.100 tonnellate, +18% rispetto al 2019. Un trend in continua crescita, dunque, figlio dell\u2019impegno della multiutility che, negli ultimi due anni, ha reso sempre pi\u00f9 capillare la diffusione di contenitori stradali dedicati alla raccolta di questo prezioso rifiuto, portandoli dai 600 di fine 2018 agli 800 attualmente disponibili nell\u2019area emiliano-romagnola per i cittadini. E, grazie al coinvolgimento nel perimetro del progetto anche delle societ\u00e0 del Gruppo AcegasApsAmga e Marche Multiservizi, il target per il 2021 \u00e8 di incrementare i quantitativi conferiti ad Eni di un ulteriore 40% circa, arrivando ad una raccolta di 1.500 tonnellate. Il raggiungimento di questo obiettivo produrr\u00e0 importanti e positive ricadute sul piano ambientale: in primo luogo, grazie alla raccolta dedicata, si evita che l\u2019olio vegetale esausto finisca nelle acque di scarico, con la conseguente riduzione dell\u2019inquinamento idrico e dei costi di depurazione delle acque. In secondo luogo, attraverso l\u2019accordo con Eni, quelle 1.500 tonnellate di oli vegetali esausti trovano una nuova vita, perch\u00e9 vengono trasformate in materia prima seconda utilizzata come nuova risorsa circolare evitando, almeno in parte, il ricorso al carburante di origine fossile, con una riduzione di emissioni in atmosfera di quasi 4.500 tonnellate di anidride carbonica equivalente. Tutto ci\u00f2 ha spinto il Gruppo Hera non solo a puntare a un risultato ancora pi\u00f9 sfidante, ma anche ad impegnarsi con Eni per un approvvigionamento di Enidiesel+ crescente. Infatti, nel 2018 il progetto consentiva di rifornire 20 mezzi adibiti alla raccolta dei rifiuti, impiegati nel territorio modenese, ai quali si sono aggiunti nel 2020 altri 18 mezzi, operanti negli altri territori serviti da Hera."}