{"date": "20201127", "category": "L'opinione di Mark Fitzgerald di Vanguard", "title": "Demistificare i rating e le metodologie ESG", "text": "Gli investimenti ESG hanno conosciuto un boom di popolarit\u00e0 negli ultimi anni. I fondi attenti agli aspetti sociali, ambientali e di governance possono soddisfare una serie di esigenze degli investitori, sia che si tratti di soddisfare una preferenza di valore sia che si tratti di apportare cambiamenti significativi alla societ\u00e0, ad esempio, limitando gli investimenti in aziende con elevate emissioni di Co2 o migliorando i ritorni aggiustati per il rischio. Ma l\u2019investimento ESG pu\u00f2, per sua natura, dare luogo a valutazioni soggettive.\u00a0\u00c8 quindi\u00a0importante, indipendentemente dalle motivazioni che spingono a investire in ESG, comprendere i rating e le metodologie che stanno dietro alle specifiche soluzioni di investimento. La crescita della popolarit\u00e0 degli investimenti sostenibili si riflette nell\u2019ampia scelta di prodotti ESG a disposizione degli investitori, che variano per una serie di caratteristiche, tra cui la metodologia di selezione adottata. Questo pu\u00f2 causare una certa confusione, perch\u00e9 anche tra i cosiddetti prodotti che applicano filtri ESG, che rappresentano la maggior parte dei fondi di questo tipo, vi sono in realt\u00e0 molti approcci diversi alla costruzione del portafoglio. A quale richiesta ESG risponde l\u2019indice? Qui \u00e8 utile sapere a quale tipo di domanda un indice ESG \u00e8 destinato principalmente a rispondere.\u00a0Si tratta di \u201ccosa fanno le societ\u00e0?\u201d, o piuttosto di \u201cin che modo le societ\u00e0 fanno quello che fanno?\u201d Trovare una risposta alla prima domanda \u00e8 abbastanza semplice, in quanto si basa in gran parte su informazioni oggettive e quantificabili, come l\u2019attribuzione dei ricavi. Ad esempio, un indice ESG potrebbe eliminare settori specifici, tra cui i combustibili fossili, il tabacco o le armi controverse, sulla base di dati che mostrano quanto fatturato una societ\u00e0 deriva da tali ambiti. Questi indici utilizzano generalmente una metodologia di screening di esclusione e sono tipicamente ponderati in base alla capitalizzazione di mercato. La seconda domanda, invece, \u00e8 pi\u00f9 complicata. Si tratta pi\u00f9 del modo in cui una societ\u00e0 conduce la propria attivit\u00e0 piuttosto che del fatto di operare in un determinato settore. Gli indici che intendono affrontare questa seconda domanda tendono a utilizzare una combinazione di screening di esclusione e inclusione (dove l\u2019esposizione \u00e8 \u201corientata\u201d sulla base dei rating ESG delle societ\u00e0), e sovrappesano i titoli che sono considerati \u201cbest in class\u201d secondo le proprie metodologie. Questi indici di solito combinano la capitalizzazione di mercato con le ponderazioni dei punteggi ESG. Gli indici che nella propria metodologia adottano uno screening basato sull\u2019inclusione, utilizzano tipicamente i punteggi ESG di societ\u00e0 di ricerca terze per determinare quali azioni includere, e anche questo pu\u00f2 comportare un alto grado di soggettivit\u00e0. Gli indici potrebbero utilizzare i punteggi del Global Compact delle Nazioni Unite in settori come quello dei diritti umani e del lavoro e quello della lotta alla corruzione, nonch\u00e9 indicatori chiave di performance sui singoli fattori ambientali, sociali o di governance. Indipendentemente dal tipo di indice ESG scelto, gli investitori devono essere consapevoli che i titoli sottostanti ai vari prodotti disponibili possono variare notevolmente, anche in termini di diversificazione. Ad esempio, il numero di azioni negli indici ESG che rappresentano l\u2019universo azionario globale pu\u00f2 variare da quasi 5 mila a meno di 400, a seconda dell\u2019index provider e dei criteri utilizzati[1]. Gli indici differiscono inoltre anche per i pesi su diversi paesi e settori. E anche il peso di alcuni dei principali componenti singoli per i mercati azionari globali pu\u00f2 differire significativamente da un indice all\u2019altro, a seconda della metodologia ESG utilizzata. I provider di rating ESG non sempre sono concordi Non sono solo le differenze nelle metodologie di screening degli indici che possono causare confusione. La dispersione nei rating ESG delle singole societ\u00e0 aggiunge un\u2019ulteriore dimensione di soggettivit\u00e0 agli investimenti ESG. Una ricerca della MIT Sloan School of Management[2] ha esaminato le correlazioni e la dispersione nei rating ESG attribuiti alle societ\u00e0 dalle principali agenzie specializzate e ha concluso che le correlazioni dei punteggi ESG attribuiti alle societ\u00e0 dai diversi provider sono da deboli a moderate, da 0,38 a 0,71, con una correlazione media di circa 0,54. Correlazioni aggregate di rating ESG attribuite alle societ\u00e0 dai diversi provider Fonte:\u00a0Vanguard, su basi Truvalue Labs, MIT Sloan School of Management. \u201cAggregate Confusion: The divergence of ESG Ratings\u201d di Florian Berg, Julian F. Koelbel e Roberto Rigobon.\u00a0Agosto 2019. Per alcune societ\u00e0 si \u00e8 riscontrato un basso grado di dispersione tra i rating o i punteggi. In altre parole, per queste societ\u00e0, i provider ESG concordano ampiamente sul punteggio attribuito. In altri casi, invece, vi \u00e8 maggiore disaccordo. Alcune societ\u00e0, infatti, hanno ottenuto un punteggio negativo da un provider e un punteggio positivo da un altro. A livello di indice, questo pu\u00f2 tradursi nell\u2019esclusione della stessa societ\u00e0 da un benchmark, che per\u00f2 pu\u00f2 essere presente nelle prime dieci posizioni di un altro indice ESG che utilizza un diverso fornitore di rating e una diversa metodologia. Non sorprende che vi sia talvolta un disaccordo tra i vari provider di rating ESG. Dopo tutto, il processo di valutazione \u00e8 complicato e pu\u00f2 coinvolgere oltre 60 categorie di valutazione. Ad esempio, alcune delle categorie utilizzate dal Sustainability Accounting Standards Board includono la sicurezza dei dati, la salute e la sicurezza dei dipendenti, le emissioni di gas serra e la gestione dei rifiuti e dei materiali pericolosi [3]. Se scendiamo pi\u00f9 nel dettaglio, vi sono anche centinaia di sottocategorie che le agenzie prendono in considerazione nelle proprie valutazioni. E, in sintesi, i fornitori di rating e gli studiosi hanno tuttora visioni contrastanti su cosa dovrebbe essere misurato, in che modo dovrebbero essere ottenuti i dati e quale peso relativo andrebbe assegnato a ciascun indicatore. All\u2019interno di una societ\u00e0, inoltre, i dati ESG non sono n\u00e9 standardizzati n\u00e9 obbligatori e si basano in gran parte sull\u2019autovalutazione. Per le societ\u00e0 che non presentazione autonomamente una rendicontazione ESG, le opzioni per le societ\u00e0 di valutazione includono l\u2019assegnazione di un rating zero, l\u2019utilizzo di una media di un gruppo di pari o la determinazione di un punteggio utilizzando un modello statistico. Alcuni fornitori di rating non spiegano nemmeno in modo completo come \u00e8 stato determinato un punteggio. I rating sono ulteriormente complicati dal fatto che i valutatori ESG prendono decisioni soggettive sui relativi meriti e quindi sulle ponderazioni dei fattori E, S e G stessi e anche in relazione a questioni come le controversie.\u00a0E tutto questo cosa comporta quindi per gli investitori? L\u2019importanza di comprendere il proprio indice ESG Data la soggettivit\u00e0 intrinseca intorno ai rating e alle metodologie ESG, la formazione di una visione aggregata di una societ\u00e0 richiede una significativa capacit\u00e0 di giudizio. La variazione delle metodologie di screening degli indici ESG dimostra quanto sia importante per gli investitori comprendere le regole di un indice ESG. \u00c8 quindi necessaria un\u2019attenta due diligence. Quali sono gli attributi scelti e perch\u00e9? Come si misura ciascun attributo e perch\u00e9? Come sono ponderati gli attributi quando si determina un rating aggregato e perch\u00e9?\u00a0Gli investitori dovrebbero fare affidamento su indici ESG con regole di costruzione trasparenti e assicurarsi che siano chiari in termini di volatilit\u00e0 e ritorni che si aspettano di ricevere per ogni unit\u00e0 di rischio. I prodotti ESG che Vanguard offre agli investitori in Europa utilizzano solo una metodologia di screening di esclusione, poich\u00e9 riteniamo che questo sia attualmente l\u2019approccio pi\u00f9 trasparente e obiettivo per gli investimenti ESG. Anche se abbiamo scelto di concentrarci su prodotti che possono contare su dati pi\u00f9 standardizzati, non neghiamo che la qualit\u00e0 dei dati ESG divulgati dalle societ\u00e0 o disponibili presso terzi sta migliorando. Continuiamo quindi a valutare gli sviluppi del settore e ci aspettiamo che la nostra gamma si evolva per soddisfare le esigenze degli investitori, come \u00e8 avvenuto negli ultimi 20 anni. La cosa pi\u00f9 importante da ricordare \u00e8 che anche l\u2019investimento ESG non dovrebbe discostarsi da solidi principi di investimento. L\u2019ESG non \u00e8 un buon motivo per pagare commissioni molto pi\u00f9 elevate, n\u00e9 per essere indirizzati su strategie ad alto rischio che offrono l\u2019aspettativa di una sovraperformance ESG. Concentrarsi sul mantenimento dei costi al minimo, adottare un approccio a lungo termine, essere diversificati e considerare i rischi relativi ad altri obiettivi sono regole che si applicano all\u2019ESG tanto quanto a qualsiasi altro tipo di investimento.  [1]. Fonte: FTSE, MSCI. Al 30 settembre 2020, l\u2019indice FTSE Dev All Cap ex Controversies/Non-Renewable Energy/Vice Products/ Weapon Index comprendeva 4.825 titoli, mentre l\u2019MSCI World SRI 5% Issuer Capped Index era composto da 386 articoli. [2] Fonte: Truvalue Labs, MIT Sloan School of Management. \u201cAggregate Confusion: The Divergence of ESG Ratings\u201d, Florian Berg, Julian F. Koelbel and Roberto Rigobon. Agosto 2019. [3] Fonte: Sustainability Accounting Standards Board (SASB), al 30 settembre 2020."}