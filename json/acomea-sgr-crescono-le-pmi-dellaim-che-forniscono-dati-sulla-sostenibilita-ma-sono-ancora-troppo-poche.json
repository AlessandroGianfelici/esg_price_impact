{"date": "20210521", "category": "PMI ESG", "title": "AcomeA sgr: crescono le Pmi dell\u2019Aim che forniscono dati sulla sostenibilit\u00e0, ma sono ancora troppo poche", "text": "La sostenibilit\u00e0 inizia a fare capolino tra le piccole societ\u00e0 dell\u2019Aim, ma c\u2019\u00e8 ancora molta strada da fare. Delle 149 societ\u00e0 presenti sul listino riservato alle societ\u00e0 di minori dimensioni la maggioranza (53%), pari a 79 imprese, non fornisce alcuna informazione quantitativa sulla sostenibilit\u00e0. Una percentuale in calo rispetto al 65% del 2020, ma che indica che deve essere ancora compiuto il salto culturale necessario. I segnali di miglioramento ci sono. Non solo perch\u00e9 il numero delle societ\u00e0 che pubblicano informazioni ESG, anche solo qualitative, \u00e8 passato da 45 a 70. Ma soprattutto perch\u00e9 spicca un piccolo nucleo pari a 21 societ\u00e0, raddoppiate dalle 11 del 2020, che mostra un approccio avanzato alla sostenibilit\u00e0 in termini di ESG Risk Management e di ESG Strategico.  La fotografia emerge dal Secondo rapporto sulla rendicontazione ESG da parte delle PMI italiane quotate al mercato AIM di Borsa Italiana realizzato da AcomeA SGR \u2013 societ\u00e0 di Gestione del Risparmio specializzata in fondi comuni d\u2019Investimento e gestioni patrimoniali \u2013 e da Sustainable Value Investors (SVI) \u2013 prima realt\u00e0 italiana a firmare i PRI (Principi per l\u2019Investimento Responsabile) nella categoria \u201cservice provider\u201d. Il Rapporto, presentato ieri dalla curatrice Daniela Carosio, Senior Partner di SVI, nel corso di un webinair a cui hanno partecipato Matteo Serio, Managing Partner di AcomeA SGR, Marco Ruspi, Head of ESG di AcomeA SGR, Luca Tavano, Head of product development Mid&Small Cap-Primary Markets di Borsa Italiana, Francesco Mele, CFO & Head of Central Functions di Illimity, Fabio Ortolani, Vice Presidente del Fondo Pensione Eurofer, ha analizzato 149 aziende quotate al 20 aprile 2021 sul segmento AIM, concentrandosi, in particolare, sullo stato di comunicazione, performance e integrazione dei parametri ESG delle societ\u00e0 dell\u2019AIM di Borsa Italiana, allo scopo di favorire il dialogo tra le aziende e gli investitori. Sono solo 3 le societ\u00e0 dell\u2019Aim che pubblicano una Rendicontazione Non Finanziaria ex Decreto Legislativo n. 254/2016 che recepisce la direttiva UE n.95/2014 sulla rendicontazione sociale, ambientale e di governance per le imprese oltre una certa dimensione e di interesse pubblico. Il 47% delle aziende dell\u2019Aim che rilascia informativa ESG pubblica per lo pi\u00f9 un bilancio di sostenibilit\u00e0 di tipo qualitativo. Solo il 31% fornisce dati ESG quantitativi, il 29% riporta una matrice di materialit\u00e0 rispetto ai propri stakeholder e il 27% rendiconta secondo gli standard della Global Reporting Initiative (GRI). Una situazione che lascia spazio alla creazione di valore se si riescono ad attivare le leve per favorire il miglioramento delle pratiche ESG nelle PMI quotate. \u201cLa sostenibilit\u00e0 \u00e8 effettivamente una strategia aziendale per crescere che fa bene alle aziende e agli investitori come attestato da molti studi hanno che hanno dimostrato quanto sia correlato il miglioramento del profilo di sostenibilit\u00e0 di un\u2019azienda a quello dei multipli di borsa\u201d ha rilevato Serio, Managing partner di AcomeA SGR. L\u2019analisi evidenzia quattro identikit delle tipologie aziende pi\u00f9 propense a comunicare la sostenibilit\u00e0. Quelle con \u201corientamento alle pubbliche relazioni\u201d che hanno fiutato l\u2019importanza delle tematiche ESG e che le utilizzano come auto-promozione e il cui numero \u00e8 in netta crescita (+54% a 39), quelle con \u201corientamento alla beneficenza (charity)\u201d \u2013 dove le attivit\u00e0 di charity non sono correlate al core business \u2013 e che spesso tende a presentarsi insieme all\u2019orientamento PR (+20% a 12), vi \u00e8 poi l\u2019orientamento alla gestione del rischio ESG caratteristico di imprese che divulgano e misurano le informazioni non finanziarie (+300% a 12), e infine l\u2019orientamento strategico, quello pi\u00f9 avanzato, che caratterizza le imprese che integrano gli obiettivi di sostenibilit\u00e0 all\u2019interno della strategia aziendale e del business, puntando a massimizzare il valore economico attraverso un modello di business sostenibile (+13% a 9). Sono 79 aziende su 149 (53 su 129 nel 2020) quelle che hanno adottato un Codice Etico ex Decreto Legislativo 231/2001, cio\u00e8 una mappa dell\u2019insieme dei diritti, doveri e responsabilit\u00e0 dell\u2019azienda nei confronti degli stakeholders per esonerare la responsabilit\u00e0 amministrativa e penale dell\u2019azienda rispetto alla commissione di reati a suo favore. Le aziende che non lo adottano si trovano principalmente tra quelle pi\u00f9 piccole e con minori ricavi. Quanto ai settori pi\u00f9 virtuosi, le imprese Aim del settore della moda (Fashion&Luxury), dell\u2019Health Care, dell\u2019Energy&utility e dell\u2019Industria, evidenziano un orientamento alla sostenibilit\u00e0 pi\u00f9 avanzato. I settori meno orientati sono quelli di Finanza e Media & Communications. Il settore Energy & Utility, pur avendo un elevato potenziale per la sostenibilit\u00e0 intrinseca del proprio modello di business, evidenzia ampi margini di miglioramento. L\u2019approdo sul listino si rivela un passaggio chiave per permettere alle pmi di comprendere le potenzialit\u00e0 in termini di incremento di competitivit\u00e0 e miglioramento operativo dell\u2019integrazione i fattori ESG nel proprio modello di business. Ed \u00e8 proprio il confronto con gli investitori istituzionali che favorisce un orientamento alla sostenibilit\u00e0, frenato pi\u00f9 da una mancanza di dialogo che da fattori strutturali, come la quantit\u00e0 di risorse finanziarie, energie e tempo. \u201cAttraverso un costante ingaggio con imprenditori e manager delle societ\u00e0 in cui investe il fondo AcomeA PMItalia ESG, per noi \u00e8 fondamentale supportare le PMI italiane nell\u2019implementazione/miglioramento dei criteri di impatto sostenibile, per migliorare cos\u00ec la visibilit\u00e0 di queste aziende nei confronti del mercato finanziario. Come emerso dalla ricerca\u201d osserva Ruspi, Head of ESG di AcomeA SGR, \u201cil potenziale strategico delle aziende dell\u2019Aim \u00e8 enorme e ancora inespresso, considerando che solo la met\u00e0 di queste ha gi\u00e0 adottato delle strategie \u201cresponsabili\u201d. Questo percorso \u00e8 oggi ineluttabile, un\u2019opportunit\u00e0 per investitori e aziende che non pu\u00f2 pi\u00f9 essere ignorata\u201d.  Una strada che hanno gi\u00e0 intrapreso con soddisfazione cinque piccole societ\u00e0 dell\u2019Aim, Energica Motor Company, Gruppo FOS, Vantea SMART, Reti e Convergenze, che hanno portato la propria testimonianza riguardo i benefici ottenuti in termini di crescita, vantaggi competitivi e branding derivanti dall\u2019implementazione di pratiche sostenibili."}