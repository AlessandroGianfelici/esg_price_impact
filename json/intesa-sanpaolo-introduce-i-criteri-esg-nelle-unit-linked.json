{"date": "20201130", "category": "Il gruppo ha lanciato prime due nuove polizze sostenibili", "title": "Intesa Sanpaolo introduce i criteri ESG nelle Unit linked", "text": "Intesa Sanpaolo introduce i concetti degli investimenti ESG (Environmental Social e Governance) anche nel mondo delle polizze vita. L\u2019istituto guidato da Carlo Messina ha fatto dell\u2019economia sostenibile un pilastro centrale della propria strategia e declina questa sensibilit\u00e0 nelle diverse attivit\u00e0 del Gruppo e anche nei propri prodotti finanziari, come peraltro richiesto dai recenti interventi dell\u2019Eba, l\u2019autorit\u00e0 bancaria europea. La banca, attraverso la propria Divisione Insurance, ha lanciato nei mesi scorsi due innovative polizze unit linked, Intesa Sanpaolo Life Prospettiva sostenibile e Intesa Sanpaolo Life Valore Pro Insurance, che incorporano i fattori ESG (Environmental, Social and Governance) nel processo di selezione degli investimenti. Una novit\u00e0 che va incontro alla sensibilit\u00e0 della clientela verso gli investimenti rispettosi dell\u2019ambiente, dei lavoratori e delle regole di condotta, attenzione che \u00e8 stata accentuata dalla pandemia del Covid-19. L\u2019interesse \u00e8 confermato dal successo commerciale che i due prodotti hanno riscontrato in termini di sottoscrizioni registrate nei primi mesi dal lancio. Intesa Sanpaolo Life Prospettiva Sostenibile ha raccolto 1,5 miliardi di euro nei primi sei mesi dal lancio, avvenuto il 25 maggio scorso, pochi giorni dopo la fine del primo lock down in Italia e quindi all\u2019inizio della fase due del Paese con ancora molte restrizioni. Intesa Sanpaolo Life Valore Pro Insurance, invece, \u00e8 stato introdotto alla fine dello scorso mese di luglio e ha raccolto ad oggi 300 milioni di euro. \u201cFocalizzare l\u2019attenzione esclusivamente sui rendimenti finanziari ed i fondamentali di un determinato settore\\mercato finanziario \u00e8 diventato un esercizio alquanto riduttivo ed i consumatori italiani, al pari di quelli europei, hanno iniziato ad accorgersene. Sempre pi\u00fa assistiamo ad una convergenza di interessi verso prodotti che esplicitano le regole\u00a0 ESG. Complice anche l\u2019attuale contesto di emergenza sanitaria, la crescita della domanda verso soluzioni finanziarie rispettose delle politiche \u201cESG\u201d sta diventando inarrestabile. Integrare nelle analisi, nelle valutazioni e nelle scelte di investimento i criteri ESG \u00e8 diventato pertanto un pilastro imprescindibile nello sviluppo del business assicurativo\\previdenziale\u201d, ha dichiarato Massimo Camusso, CEO di Intesa Sanpaolo Life. I due prodotti hanno una matrice di caratteristiche comuni in termini di flessibilit\u00e0, ampiezza della gamma dei fondi sottostanti investiti secondo criteri ESG e componente assicurativa, ma si rivolgono a un pubblico differente. Intesa Sanpaolo Life Prospettiva sostenibile \u00e8 un prodotto accessibile anche ai piccoli risparmiatori, senza costi iniziali, con un taglio minimo di investimento di 1000 euro e la possibilit\u00e0 di attivare piani di accumulo da 50 euro. Valore Pro Insurance, invece, prevede una soglia minima di ingresso di 50 mila euro, senza costi di sottoscrizione e la possibilit\u00e0 di successive integrazioni. Prospettiva Sostenibile offre l\u2019opzione di formare il proprio portafoglio individuale tra 9 fondi interni suddivisi in tre aree tematiche: Area ESG, Area Tematica e Area Tattica. Nell\u2019Area ESG sono presenti fondi interni a benchmark e fondi flessibili. \u201cI fattori ESG aiuteranno a sostenere aziende con impatto positivo sull\u2019ambiente e sulla societ\u00e0, anche con riferimento ai criteri di governance (es. chiare procedure anti-corruzione)\u201d viene indicato nel prospetto. L\u2019Area Tematica consente di cogliere tendenze specifiche di lungo periodo dei cosiddetti macrotrend, che fanno leva principalmente su tre ambiti specifici di investimento: \u2013 Planet: riduzione dell\u2019inquinamento, ricerca sull\u2019alimentazione e smaltimento dei rifiuti \u2013 People: settori salute, insurance, beni di consumo, tecnologia e comunicazione \u2013 Innovation: ricerca e sviluppo nel campo delle nuove tecnologie. Infine nell\u2019Area Tattica, \u00e8 possibile cogliere le opportunit\u00e0 di determinati contesti di mercato con un timing specifico e un limitato periodo di offerta. Valore Pro Insurance, invece, \u00e8 un prodotto pi\u00f9 sofisticato che si inserisce all\u2019interno dell\u2019offerta che Banca dei Territori riserva alla clientela \u201cHigh Net Worth Individuals\u201d. In particolare a coloro che hanno aderito al programma di consulenza \u201cValore Insieme\u201d, piattaforma che si pone l\u2019obiettivo di assicurare una consulenza mirata su ciascun cliente, incentrata sui bisogni, sulle aspettative e sulla soglia di rischio propria di ciascun investitore, sia nel momento presente sia nel loro evolversi nel tempo. \u201cL\u2019anima ESG del progetto assicurativo individuale consente di ridurre l\u2019accento sulle performance di breve periodo permettendo di abbracciare nuovi temi di investimento che contribuiscono anche a sviluppare un mondo pi\u00fa sostenibile, inclusivo e solidale, su cui \u00e8 impegnato il Gruppo\u201d sottolinea Camusso. Quanto alla scelta di investimento, Valore Pro Insurance presenta due opzioni per i clienti: una dedicata ai clienti che vogliono costruirsi un portafoglio su misura, denominata Area Asset Allocation e una pensata per i clienti che preferiscono delegare, denominata Area Selezione Top. L\u2019Area Asset Allocation consta di 13 fondi interni a benchmark rappresentativi delle asset class fondamentali: 7 fondi azionari, 5 fondi obbligazionari e uno di tipo monetario. Il tutto \u00e8 integrato nella piattaforma \u201cValore Insieme\u201d che, attraverso un innovativo servizio di \u201calerting\u201d, invia mensilmente ai vari consulenti dei progetti assicurativi individuali, una segnalazione che evidenzia lo scostamento di ciascuna posizione individuale rispetto al nuovo portafoglio consigliato. Il consulente pu\u00f2 quindi proporre al cliente di riallineare il portafoglio ai nuovi obiettivi. L\u2019area Selezione Top si compone di 3 fondi interni di tipo flessibile, portafogli diversificati e gestiti in maniera attiva con la possibilit\u00e0 di graduare la componente azionaria dallo 0% fino al max del 50%, 75% o 100% a seconda dei profili di rischio (Base, Standard e Plus), con un limite massimo di volatilit\u00e0. Trattandosi di una architettura aperta, Valore Pro Insurance, nella versione Selezione Top, \u00e8 anche l\u2019area deputata a ospitare formule di investimento innovative, alcune delle quali sono gi\u00e1 pronte ad essere introdotte sul mercato, anche se la Compagnia ipotizza un inizio commercializzazione all\u2019inizio del prossimo anno. Quanto alla componente assicurativa per entrambi i prodotti, in caso di decesso dell\u2019assicurato dopo il primo anno dalla sottoscrizione i beneficiari riceveranno una maggiorazione del capitale fino a 50.000 euro calcolata sulla base dell\u2019et\u00e0 dell\u2019assicurato al momento del decesso. La copertura assicurativa viene inoltre rafforzata nei primi sette anni dalla sottoscrizione e fino al compimento dell\u201980\u00b0 anno dell\u2019assicurato mediante il pagamento di una prestazione che non potr\u00e1 essere inferiore al valore di quanto investito. Vi \u00e8 poi una clausola che pu\u00f2 destare l\u2019attenzione in tempi di Covid-19. Se il decesso avviene nei primi 12 mesi i beneficiari avranno diritto al controvalore totale delle quote collegate al contratto, con alcune eccezioni tra le quali in caso di morte per pandemia: in tal caso sar\u00e0 riconosciuto anche l\u2019aumento percentuale della prestazione assicurata. I beneficiari possono essere scelti\u00a0anche al di fuori dell\u2019asse ereditario\u00a0e non pagheranno imposte di successione."}