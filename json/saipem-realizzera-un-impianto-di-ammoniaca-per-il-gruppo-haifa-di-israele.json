{"date": "20201228", "category": "Fertilizzanti", "title": "Saipem realizzer\u00e0 un impianto di ammoniaca per il Gruppo Haifa di Israele", "text": "Saipem e Haifa Group hanno firmato un contratto del valore di oltre 200 milioni di dollari per la costruzione di un impianto di ammoniaca nel sito di Mishor Rotem. L\u2019investimento previsto per la realizzazione dell\u2019impianto \u00e8 superiore a 200 milioni di dollari, con una produzione attesa di circa 100.000 tonnellate di ammoniaca all\u2019anno. La costruzione durer\u00e0 circa tre anni. Saipem fornir\u00e0 engineering, approvvigionamento, costruzione e messa in servizio dell\u2019intero stabilimento produttivo. L\u2019impianto fornir\u00e0 una quantit\u00e0 costante, sicura e continuativa di ammoniaca, utilizzata come materia prima essenziale per la produzione di fertilizzante a base di nitrato di potassio, prodotto di punta del Gruppo Haifa, che prevede di utilizzare direttamente la maggior parte della capacit\u00e0 produttiva dell\u2019impianto, mentre il resto sar\u00e0 messo a disposizione di clienti in Israele per la vasta gamma d\u2019uso dell\u2019ammoniaca. Il progetto prevede la creazione di centinaia di nuovi posti di lavoro nel Negev ed espander\u00e0 in modo significativo il mercato del lavoro nella regione. Motti Levin, CEO del Gruppo Haifa, ha dichiarato: \u201cSi tratta di una mossa strategica che rafforza la posizione del Gruppo Haifa come leader mondiale nella produzione e fornitura di nutrienti per le piante nel mondo dell\u2019agricoltura di precisione. Contribuir\u00e0 all\u2019aumento dei rendimenti agricoli mantenendo l\u2019equilibrio ecologico\u201d. Maurizio Coratella, COO della Divisione E&C Onshore di Saipem, ha commentato: \u201cL\u2019assegnazione di questo contratto conferma la focalizzazione di Saipem sulla transizione energetica e, nel contempo, la presenza in un\u2019area molto dinamica e dalle grandi potenzialit\u00e0. Siamo impegnati nella realizzazione di questo importante progetto in collaborazione con il nostro nuovo cliente\u201d."}