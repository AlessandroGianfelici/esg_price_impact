{"date": "20210428", "category": "Partnership ESG", "title": "ERG, accordo con Renergetica per sviluppo settore rinnovabili in Spagna", "text": "ERG, attraverso la controllata ERG Power Generation, e Renergetica, societ\u00e0 operante nello sviluppo di progetti da fonti rinnovabili sul mercato internazionale, hanno firmato un accordo di co-sviluppo nel mercato spagnolo su progetti\u00a0Greenfield\u00a0nel settore fotovoltaico ed eolico, per un totale di circa 100 MW all\u2019anno. Renergetica inoltre supporter\u00e0 ERG nell\u2019acquisizione di progetti\u00a0Ready to Build\u00a0e\u00a0in Operations. L\u2019accordo, strutturato in una logica di cooperazione di lungo termine, flessibile e opzionabile, consentir\u00e0 ad ERG e Renergetica di fare il proprio ingresso in un mercato molto attivo e competitivo e con ampi margini di crescita grazie anche agli ambiziosi piani di decarbonizzazione e di sviluppo delle rinnovabili promossi dal Governo e dalle istituzioni spagnole. La durata dell\u2019accordo \u00e8 quinquennale con possibilit\u00e0 di rinnovo. Paolo Luigi Merli, Amministratore Delegato di ERG, ha dichiarato:\u00a0\u201cL\u2019accordo \u00e8 coerente con la strategia di crescita di ERG, attraverso una maggiore diversificazione geografica e tecnologica del portafoglio Wind & Solar. La partnership con Renergetica, player con solida esperienza nello sviluppo delle rinnovabili, oltre all\u2019opportunit\u00e0 di realizzare nuovi progetti, ci consentir\u00e0 di acquisire know-how e sviluppare il network a livello locale, funzionali al nostro percorso di crescita in Spagna\u201d. Claudio Rosmarino, Amministratore Delegato di RENERGETICA, ha commentato:\u00a0\u201cL\u2019accordo sottoscritto con ERG rappresenta un\u2019ulteriore importante pietra miliare nel processo di crescita internazionale di Renergetica e consente alla nostra controllata Renergetica S.L di sviluppare l\u2019attivit\u00e0 nell\u2019importante mercato spagnolo forte di una partnership di primissimo livello, con l\u2019auspicio di estendere la nostra collaborazione anche ad altri paesi di comune interesse\u201d."}