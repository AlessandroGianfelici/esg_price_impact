{"date": "20201218", "category": "Le tecnologie di accumulo favoriscono il processo di decarbonizzazione ", "title": "Enel si aggiudica il 24% dei progetti \u201cFast Reserve\u201d di Terna", "text": "Enel si \u00e8 aggiudicato 59,2 MW di contratti di capacit\u00e0 nella gara per il servizio di regolazione ultrarapida della frequenza di Terna, detta anche \u201cFast Reserve\u201d. In particolare le aggiudicazioni riguardano le aree denominate \u201cContinente Centro-Nord\u201d, 40 MW, e \u201cContinente Centro-Sud\u201d, 19,2 MW. In un contesto di gara altamente competitivo, Enel si \u00e8 confermata leader nei progetti pilota di Terna essendosi aggiudicata la quota pi\u00f9 elevata di capacit\u00e0 assegnata in questa gara, circa il 24% del totale. La Fast Reserve contribuir\u00e0 a migliorare la stabilit\u00e0 della frequenza di rete, in coordinamento con gli altri servizi gi\u00e0 esistenti. La capacit\u00e0 assegnata sar\u00e0 fornita dalle cosiddette Fast Reserve Units, FRU, che includono la possibilit\u00e0 di combinare un sistema di accumulo elettrochimico con infrastrutture di ricarica di veicoli elettrici e soluzioni Vehicle-to-Grid. A partire da gennaio 2023 e fino a dicembre 2027, queste unit\u00e0 forniranno un servizio di risposta ultrarapida in un lasso di tempo inferiore al secondo. Il servizio dovr\u00e0 essere disponibile per 1.000 ore / anno, in specifiche fasce orarie definite da Terna. Le FRU aggiudicatarie sono: Porto Tolle, 20 MW, in un\u2019area non compresa nell\u2019attuale progetto di riqualificazione, Alessandria, 20 MW e Torrevaldaliga Nord 2, 9,6 MW e Torrevaldaliga Nord 3, 9,6 MW. \u201cCon questo risultato Enel rafforza la propria leadership nello sviluppo dei sistemi di accumulo elettrochimico in Italia fornendo nuovi servizi necessari a garantire la stabilit\u00e0 della rete \u2013 commenta Carlo Tamburi, Direttore Enel Italia. \u2013 \u201cLo sviluppo e l\u2019utilizzo di tecnologie di accumulo favoriscono il processo di decarbonizzazione e la partecipazione delle rinnovabili al mix energetico, contribuendo a raggiungere gli obiettivi del PNIEC e accelerando la transizione energetica\u201d."}