{"date": "20210126", "category": "Mobilit\u00e0 elettrica", "title": "FCA (Stellantis) ed Engie, jv per creare un player europeo nel settore della mobilit\u00e0 elettrica", "text": "FCA Italy, societ\u00e0 interamente controllata da Stellantis, ed Engie EPS, societ\u00e0 del gruppo francese Engie, annunciano la firma di una serie di accordi, per creare una Joint Venture nel settore della mobilit\u00e0 elettrica. Gli accordi sono stati siglati a seguito del Memorandum d\u2019Intesa annunciato il 12 novembre 2020. La Joint Venture offrir\u00e0 un pacchetto completo di servizi e soluzioni innovative, come infrastrutture di ricarica residenziali, aziendali e pubbliche, oltre ad abbonamenti di ricarica di energia e tecnologie di tipo Vehicle-to-Grid, con l\u2019obiettivo di rendere l\u2019accesso alla mobilit\u00e0 elettrica facile e conveniente per tutti. ENGIE EPS \u00e8 un attore tecnologico e industriale del gruppo ENGIE, che sviluppa soluzioni per innovare il paradigma del sistema energetico globale e favorirne la transizione verso le fonti di energia rinnovabili e la mobilit\u00e0 elettrica. L\u2019 azienda \u00e8 quotata sul mercato regolamentato di Euronext Paris."}