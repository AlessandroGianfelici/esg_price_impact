{"date": "20210310", "category": "Green bond", "title": "Intesa Sanpaolo colloca un nuovo green bond a 7 anni da 1,25 miliardi di euro", "text": "Successo per la nuova emissione green di Intesa Sanpaolo. L\u2019istituto guidato da Carlo Messina ha collocato un green bond a 7 anni per un valore nominale di 1,25 miliardi di euro. Il nuovo strumento di debito green ha raccolto l\u2019interesse di oltre 260 investitori per un valore complessivo dei ordini pari a 3,5 miliardi di euro. L\u2019emissione, che rientra nel Green Bond Framework del gruppo, ha come finalit\u00e0 il finanziamento di mutui green concessi per la costruzione o l\u2019acquisto di immobili ad alta efficienza energetica (classificazione energetica A e B). Dal lato del rendimento, l\u2019elevata domanda da parte degli investitori ha permesso un restringimento dello spread dei titoli senior preferred da 120 punti base sul tasso mid-swap a 93 punti over il mid-swap (2 bps al di sotto di quanto espresso dal mercato secondario).  Stando ai dati sugli ordini si evince che la platea degli interessati a detenere nel proprio portafoglio il nuovo green bond \u00e8 composta al 54% di Asset Manager, al 19% di Bank Trading account, al 9% di Assicurazioni e il Corporate Treasury per il 6%. Da un punto di vista geografico, il 21% degli investitori proviene dalla Francia, il 19% dalla Germania, il 18% dall\u2019Italia. Il 50% degli investitori sono specializzati in ESG Investing.  Intesa Sanpaolo \u00e8 stata pioniera in Italia nel mercato dei green bond, lanciando nel 2017 le prime obbligazioni verdi da parte di un istituto di credito e portando sul mercato nel 2019 il primo Sustainability bond.  L\u2019emissione del 2017, da 500 milioni, ha permesso di finanziare 76 progetti nel settore delle energie rinnovabili e dell\u2019efficienza energetica evitando la produzione di 459.123 di tonnellate metriche di CO2. La maggior parte dei finanziamenti \u00e8 stata allocata nel settore del fotovoltaico (303 milioni), seguono Eolico (66 milioni) e idroelettrico (47 milioni). Il 100% delle risorse \u00e8 stato allocato nel primo anno di emissione e le somme derivanti dai rimborsi effettuati sono state reimpiegate. Il bond ha ricevuto la valutazione massima da parte di Moody\u2019s che lo ha classificato GB1, excellent, su una scala di cinque giudizi."}