{"date": "20210427", "category": "Fusione", "title": "Italgas, Seaside e TEG si uniscono per dare vita a un player nazionale dell\u2019efficienza energetica", "text": "\u00c8 stata perfezionata\u00a0la fusione\u00a0tra le due Esco di\u00a0Italgas,\u00a0Seaside\u00a0e\u00a0TEG (Toscana Energia GREEN), che d\u00e0 vita a un\u00a0player di livello nazionale nel settore dell\u2019efficienza energetica. \u201cLa creazione di un player di livello nazionale nel campo dell\u2019efficienza energetica \u2013 ha commentato\u00a0Paolo Gallo, Ad di Italgas \u2013 abilita una maggiore integrazione e pi\u00f9 efficaci sinergie in tutto il Gruppo Italgas per giocare un ruolo ancora pi\u00f9 rilevante nel percorso di\u00a0trasformazione digitale\u00a0e di\u00a0efficientamento\u00a0del settore che portiamo avanti dal 2018. Quest\u2019operazione oltre a essere pienamente in linea con il\u00a0Piano Strategico 2020-2026, ci consente di operare in maniera ancora pi\u00f9 aderente alle indicazioni della Commissione europea che attribuisce ai player della distribuzione anche il compito di promuovere una maggiore efficienza nel consumo di energia per il raggiungimento degli obiettivi\u00a0net carbon zero; obiettivi a cui la nuova realt\u00e0 contribuir\u00e0 anche attraverso l\u2019individuazione di soluzioni sempre pi\u00f9 all\u2019avanguardia in termini di\u00a0sostenibilit\u00e0 ambientale e di risparmio energetico\u201d. L\u2019efficacia della fusione, che vede\u00a0l\u2019incorporazione di TEG da parte di Seaside, \u00e8 stabilita a partire dal 1\u00b0 maggio prossimo e consentir\u00e0 alle due societ\u00e0 di unire le\u00a0rispettive forze, know-how e tecnologie,\u00a0maturate in ambiti diversi, proponendo al mercato un\u2019offerta in grado di soddisfare la quasi totalit\u00e0 delle esigenze dei\u00a0settori pubblico e privato. Seaside, infatti, \u00e8 maggiormente orientata al settore privato e offre\u00a0servizi innovativi di consulenza energetica negli ambiti industriale e residenziale;\u00a0TEG\u00a0opera invece nel mercato dei\u00a0servizi energetici\u00a0e ha sviluppato soluzioni prevalentemente rispondenti alle esigenze della\u00a0Pubblica Amministrazione. Insieme svilupperanno, gi\u00e0 nel primo anno di attivit\u00e0, un giro d\u2019affari complessivo dell\u2019ordine di\u00a030 milioni di euro e un EBITDA superiore a 6 milioni di euro."}