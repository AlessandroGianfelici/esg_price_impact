{"date": "20210510", "category": "Investimenti sostenibili", "title": "Banca Generali: i migliori 100 traders ESG si sfideranno nella finale della Sustainable Investment Challenge", "text": "La Sustainable Investment Challenge, competizione online internazionale rivolta a studenti e giovani professionisti lanciata da Banca Generali e Reply, \u00e8 arrivata alla sua fase finale. Concluso il primo round online con 14.600 registrati (+71% dal 2020) da pi\u00f9 di 90 paesi, solo i 100 traders che hanno ottenuto i migliori profitti adottando principi ESG accedono ora alla fase finale in programma dal 12 al 14 Maggio. L\u201984% dei giocatori ha fra i 18 e i 30 anni e il 75% di loro sono studenti, dati che confermano l\u2019attenzione delle giovani generazioni verso una finanza sostenibile. La Sustainable Investment Challenge rappresenta per i giovani un modo innovativo per imparare a investire, supportando i partecipanti nella ricerca e identificazione delle aziende con pi\u00f9 alto punteggio negli indici di sostenibilit\u00e0, aumentando cos\u00ec la consapevolezza verso il vasto mondo degli investimenti. Dal 19 al 30 aprile, i giocatori hanno avuto 2 settimane per investire un capitale virtuale di 1 milione di dollari sul mercato statunitense e in tempo reale, e approfondendo le proprie conoscenze in materia di rating ESG: in aggiunta al materiale di learning, i partecipanti hanno avuto la possibilit\u00e0 di partecipare a webinar dedicati al tema e alle meccaniche di gioco con esperti di Banca Generali e Reply. All\u2019edizione 2021 hanno anche preso parte come partners dell\u2019iniziativa MainStreet Partners, MIP Politecnico di Milano Graduate School of Business e CFA Society Italy."}