{"date": "20201222", "category": "E-Mobility", "title": "Acea, installer\u00e0 100 colonnine di ricarica per l\u2019e-mobility sul territorio della Capitale", "text": "Nel Piano Industriale 2020-2024 Acea, l\u2019utility controllata dal comune di Roma, presenta l\u2019obiettivo dello sviluppo organico del segmento e-mobility con l\u2019installazione di 2.200 colonnine di ricarica (entro il 2024) e avvio ai servizi a valore aggiunto. Il progetto s\u2019inserisce nel Piano mobilit\u00e0 elettrica di Roma Capitale, e nella fase iniziale prevede l\u2019installazione di oltre 100 colonnine di ricarica per veicoli elettrici su tutto il territorio della citt\u00e0. Le prime installazioni erogheranno energia prodotta esclusivamente da fonti rinnovabili ed utilizzeranno due tecnologie diverse: una a corrente alternata, \u201cQuick\u201d, per una ricarica standard, l\u2019altra a corrente continua, \u201cFast\u201d, per una ricarica pi\u00f9 veloce ed efficiente. Le zone di installazione invece sono state dedotte da uno studio che ha permesso di individuare i punti della Capitale dove c\u2019\u00e8 maggior richiesta da parte degli utenti. Dell\u2019implementazione delle colonnine si occuper\u00e0 Acea Innovation, societ\u00e0 del Gruppo che si occupa della gestione delle infrastrutture di ricarica che di recente ha acquisito \u201cElectric Drive Italia\u201d, specializzata nel campo della progettazione e realizzazione di piattaforme gestionali ICT per l\u2019erogazione di servizi per la mobilit\u00e0 elettrica. Giuseppe Gola, Amministratore Delegato del Gruppo Acea, ha come obiettivo quello di diventare uno dei principali player per l\u2019e-mobility della Capitale, supportando la transizione energetica in coerenza con gli obiettivi del Green Deal."}