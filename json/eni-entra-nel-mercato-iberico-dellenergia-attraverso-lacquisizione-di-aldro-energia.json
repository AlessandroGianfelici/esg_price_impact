{"date": "20210125", "category": "Acquisizioni", "title": "Eni entra nel mercato iberico dell\u2019energia attraverso l\u2019acquisizione di Aldro Energ\u00eda", "text": "Eni, attraverso la sua controllata Eni gas e luce, entra nel mercato iberico dell\u2019energia attraverso l\u2019acquisizione di Aldro Energ\u00eda Y Soluciones, attiva nel mercato della vendita di energia elettrica, gas e servizi a clienti residenziali e business. Aldro Energ\u00eda, con sede a Torrelavega nella regione spagnola settentrionale della Cantabria, al momento conta circa 250.000 clienti principalmente in Spagna e Portogallo con un\u2019importante focalizzazione sul segmento delle piccole e medie imprese. Eni gas e luce vuole contribuire attivamente all\u2019espansione di business di Aldro Energ\u00eda portando anche le proprie competenze nei settori della riqualificazione energetica, promuovendo un uso migliore dell\u2019energia tramite servizi per l\u2019efficientamento energetico di condomini e abitazioni, fotovoltaico e mobilit\u00e0 elettrica. Grazie a importanti partnership e acquisizioni strategiche, Eni gas e luce offre ai propri clienti una vasta gamma di prodotti e servizi per l\u2019efficienza energetica che vanno oltre la fornitura di gas ed energia elettrica, con l\u2019obiettivo di fornire soluzioni altamente professionali e sostenibili per contribuire concretamente alla transizione energetica in corso. \u201cQuest\u2019operazione permette a Eni gas e luce di ampliare la sua presenza nel mercato europeo, che sar\u00e0 centrale nella strategia di sviluppo delle proprie attivit\u00e0. La societ\u00e0 ha infatti l\u2019obiettivo di accrescere il proprio portafoglio, raggiungendo gli 11 milioni di clienti al 2023 a cui offrire non solo gas ed energia elettrica, ma tutta la propria gamma di servizi legati alla casa e all\u2019energia\u201d ha dichiarato Alberto Chiarini Ad Eni gas e luce. "}