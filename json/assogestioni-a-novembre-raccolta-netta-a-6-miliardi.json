{"date": "20201223", "category": "Da inizio anno flussi netti positivi per 23,3 mld", "title": "Assogestioni, a novembre raccolta netta a 6 miliardi", "text": "Sei miliardi di raccolta netta fanno di novembre l\u2019ottavo mese consecutivo di crescita per l\u2019industria italiana del risparmio gestito, il cui patrimonio raggiunge un nuovo massimo storico a 2.394 miliardi. L\u2019incremento rispetto all\u2019analogo periodo 2019 \u00e8 del 62,5%. E\u2019 quanto risulta dai dati di Assogestioni che evidenziano come da inizio anno il saldo \u00e8 di 23,3 miliardi di euro, contro i 63,2 miliardi dei primi 11 mesi 2019. Novembre, inoltre, \u00e8 il secondo miglior mese del 2020 dopo agosto sotto il profilo della raccolta. A spingere il livello delle masse in gestione sui nuovi massimi storici c\u2019\u00e8, oltre al risultato positivo della raccolta, l\u2019effetto della crescita dei mercati finanziari. A novembre le categorie favorite dai sottoscrittori italiani sono proprio gli azionari (+3 miliardi), seguiti dai prodotti obbligazionari (+3 miliardi) e i bilanciati (+279 milioni). In totale i fondi aperti di lungo termine hanno raccolto\u00a0cinque miliardi lo scorso mese, una cifra che ha contribuito a mantenere in positivo il saldo totale dei fondi comuni aperti che chiudono novembre con +1,5 miliardi di flussi netti e da inizio anno raggiungono i 16 miliardi. Novembre \u00e8 positivo anche per le gestioni di portafoglio che raccolgono 3,8 miliardi, la gran parte afferenti a mandati istituzionali. In totale, le masse investite nei mandati ammontano a 1.222 miliardi, pari al 51% del totale. Gli asset impiegati nelle gestioni collettive raggiungono i 1.172 miliardi, corrispondenti al restante 49% del patrimonio complessivo."}