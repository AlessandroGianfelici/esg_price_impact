{"date": "20210518", "category": "Stakeholder engagement", "title": "Inwit lancia il 1\u00b0 Stakeholder Forum, incontro per raccontare il percorso di sostenibilit\u00e0 del gruppo", "text": "Si \u00e8 tenuto oggi il 1\u00b0 Stakeholder Forum di INWIT che \u00e8 stato aperto da Giovanni Ferigo, Ad del Gruppo, che ha raccontato l\u2019importante trasformazione dell\u2019azienda da marzo 2020, data di efficacia della fusione con Vodafone Towers. \u201cPer rendere strutturale questa trasformazione, \u2013 ha detto Ferigo \u2013 abbiamo deciso di accelerare sull\u2019integrazione dei\u00a0valori ESG\u00a0nelle scelte e nelle strategie aziendali, con la convinzione che rappresenti un driver per la creazione di valore nel lungo periodo, non solo per noi, ma anche per tutti i nostri interlocutori attraverso uno scambio che favorisca la comprensione reciproca, la fiducia e la cooperazione\u201d. Il Forum si inserisce nel percorso di sostenibilit\u00e0 intrapreso dalla Societ\u00e0 nell\u2019ultimo anno e che ha visto l\u2019approvazione del\u00a0Piano di Sostenibilit\u00e0 2021-2023\u00a0e la pubblicazione del Report Integrato.\u00a0\u00a0\u00c8 il frutto della consapevolezza che la creazione di valore passa necessariamente dalle relazioni con gli stakeholder, quali parte integrante di una gestione responsabile e sostenibile del business. Un approccio, in linea con le indicazioni del nuovo Codice di Corporate Governance in materia di dialogo con gli azionisti e gli altri stakeholder rilevanti per la Societ\u00e0. Significativa \u00e8 stata, in questa direzione, l\u2019approvazione da parte del Consiglio di Amministrazione del 13 maggio scorso, di una policy di\u00a0Stakeholder Engagement. Durante l\u2019incontro sono intervenuti Michelangelo Suigo, Direttore External Relations & Communication INWIT, Laura Cavatorta, Presidente Comitato Sostenibilit\u00e0 INWIT e comitato ESG SNAM, Ernesto Ciorra, Direttore Innovability ENEL Group, Paola Mascaro, Presidente Valore D e Chair G20 Empowerment, Monica Palumbo, Partner Sustainability Services Deloitte.  Una mattinata piena di spunti di riflessione sui trend di sostenibilit\u00e0 sia globali che di settore, tra cui l\u2019importanza di una governance forte, il ruolo della transizione digitale per la lotta al climate change e la necessit\u00e0 di accelerare sulla parit\u00e0 di genere. Il forum si \u00e8 concluso con un momento di dialogo tra gli stakeholder intervenuti, che si sono espressi in particolar modo sulle tematiche che influenzano la capacit\u00e0 per la Societ\u00e0 di creare valore nel breve, medio e lungo periodo."}