{"date": "20210226", "category": "Speciale Consulentia21", "title": "Vontobel, l\u2019importanza di non fermarsi a un solo rating e di guardare le prospettive nell\u2019analisi ESG di portafoglio", "text": "Investimenti ESG istruzioni per l\u2019uso. Si pu\u00f2 riassumere cos\u00ec l\u2019intervento di Vontobel, la societ\u00e0 di asset management svizzera che integra da oltre 20 anni i criteri della finanza sostenibile ai propri investimenti e che con tale lunga esperienza sul campo, ora gestisce 31,8 miliardi di investimenti sostenibili, che hanno mostrato un tasso di crescita del 36% annuo dal 2013. \u201cI risparmiatori sono sempre pi\u00f9 interessati a colmare il gap informativo che hanno nei confronti degli investimenti ESG\u201d osserva Fabrizio Capati, Head of Retail distribuiton di Vontobel, \u201csuperato lo scetticismo che prevaleva fino a pochi anni fa, ora c\u2019\u00e8 grande interesse verso gli investimenti ESG e i consulenti hanno un grande lavoro da fare per colmare questa lacuna\u201d. Per quanto riguarda gli investimenti azionari, vi sono diverse sfaccettatura da considerare per potere avere una comprensione delle variabili in gioco quando si analizzano gli investimenti ESG. Da una parte c\u2019\u00e8 il rendimento, dall\u2019altra i valori che il risparmiatore esprime e desidera raggiungere con l\u2019investimento: Per conseguire questo duplice obiettivo l\u2019asset manager ha a disposizione un ventaglio di opzioni, dovr\u00e0 scegliere quali i vincoli seguire e lo stile di gestione che determineranno il modo in cui verr\u00e0 ottenuto l\u2019utile rispettoso di ambiente, societ\u00e0 e governance. \u201cLo stile pi\u00f9 \u201carcaico\u201d quello pi\u00f9 semplice e che per primo \u00e8 stato applicato da chi voleva dare un\u2019impronta sostenibile al proprio stile di gestione \u00e8 quello delle esclusioni, che sebbene possa rispecchiare un sistema di valori degli investitori, presenta limiti quanto a performance perch\u00e9 ha un orizzonte piuttosto restrittivo. Visto che escludere sic et simpliciter alcuni settori non era soddisfacente, si \u00e8 nel tempo affermato\u201d spiega Capati, \u201c lo stile best in class, che seleziona come investimento le azioni delle societ\u00e0 migliori sotto i parametri ESG nei rispettivi settori. Uno stile che presenta un rapporto equilibrato tra rendimenti e adesione alle aspettative\u201d.  Il rappresentante della casa svizzera prosegue illustrando i due stili di gestione che completano il quadro. \u201cPiuttosto efficiente dal punto di vista delle performance, ma rispondente solo ad alcuni valori \u00e8 lo stile tematico che sceglie un aspetto o un settore su cui concentrare gli asset in portafoglio. Pi\u00f9 forte come rispondenza agli impegni ESG \u00e8 l\u2019impact investing, che pone forti vincoli nella costruzione del portafoglio e presenta buoni risultati\u201d aggiunge Capati, \u201cin parallelo si sono sviluppate le pratiche dell\u2019integration, che consiste nell\u2019affiancare all\u2019analisi economica degli asset e quella secondo i parametri ESG, e dell\u2019engagement, che porta a costruire un dialogo positivo per le aziende per portare a un miglioramento nelle performance ESG\u201d. Ma l\u2019analisi ESG non riguarda solo i portafogli azionari. Per il fronte reddito fisso, vi sono peculiarit\u00e0 da tenere in considerazione. \u201cInnanzitutto bisogna fare una distinzione tra i rating ESG e i rating di credito, finalizzati a misurare la solvibilit\u00e0 di un emittente e cio\u00e8 se \u00e8 in grado o meno di restituire il credito. Un\u2019analisi basata su procedure consolidate e dati certi. Per quanto riguarda i rating, ESG, invece,\u201d sottolinea Darya Granata, Senior client portfolio manager di Vontobel, \u201coltre ad avere metodologie pi\u00f9 giovani, le analisi si basano su dati meno certi e pi\u00f9 soggettivi. La conseguenza \u00e8 che c\u2019\u00e8 una notevole variabilit\u00e0 nei risultati dei giudizi che a seconda delle agenzie, che oramai sono numerose, danno risposte differenti sullo stesso emittente, mettendo quindi in crisi chi \u00e8 alla ricerca di certezze e affidabilit\u00e0\u201d.  La soluzione, secondo Vontobel, \u00e8 quindi non affidarsi a un singolo provider e non fermarsi al \u201cgiudizio finale\u201d, ma \u00e8 importante analizzare i rischi e gli aspetti positivi per cui l\u2019agenzia \u00e8 arrivata a un giudizio finale. \u201cE\u2019 importante capire come un\u2019azienda \u00e8 in grado di gestire i rischi e che capacit\u00e0 abbia di gestire la transizione in modo credibile\u201d precisa Granata, \u201cper questo la societ\u00e0 di asset management deve essere in grado di farsi un proprio giudizio su un emittente. Anche per capire, per esempio, quali potrebbero essere gli \u201castri nascenti\u201d, cio\u00e8 le societ\u00e0 che hanno un basso rating, che fotografa il passato, ma stanno attuando un percorso virtuoso, per cui l\u2019investimento potrebbe cogliere anche le prospettive di miglioramento\u201d. Prendiamo per esempio il caso delle utility che operano ancora con il carbone. La policy di Vontobel, che esclude tout court solo il settore del tabacco, \u00e8 di non investire in quelle che derivano pi\u00f9 del 10% dei ricavi dal carbone. \u201cMa se l\u2019azienda mostra un piano credibile di decarbonizzazione innalziamo tale soglia al 25%\u201d conclude la portfolio manager di Vontobel, ricordando che \u201canche se i parametri ESG appaiono meno certi rispetto a quelli di credito, i rischi sono altrettanto tangilbili. Prendiamo per esempio proprio un\u2019azienda che non abbia un buon piano di decarbonizzazione. Se il governo dove opera decide di aumentare le tasse sulle emissioni di CO2, la penalizzazione \u00e8 materiale\u201d."}