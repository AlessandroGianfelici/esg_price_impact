{"date": "20210519", "category": "Partnership ESG", "title": "Orsero, partnership con Apeel per ridurre lo spreco alimentare", "text": "Orsero ha annunciato la collaborazione con Apeel, innovativa azienda americana con la missione di ridurre lo spreco alimentare. La protezione a base vegetale di Apeel raddoppia la durata di conservazione dei prodotti freschi ed \u00e8 fatta di materiale che pu\u00f2 essere trovato in tutta la frutta e la verdura. Quando viene applicata sulla buccia di frutta e verdura fresca, Apeel riduce la velocit\u00e0 di deterioramento del prodotto e previene cos\u00ec lo spreco alimentare lungo tutta la filiera: dalla produzione al consumo, passando per la vendita.  La collaborazione si \u00e8 concretizzata direttamente in produzione presso Acapulco, l\u2019azienda del Gruppo Orsero ubicata in Messico, che sta utilizzando l\u2019innovativa protezione a base vegetale sugli avocado coltivati e distribuiti. I prodotti trattati con Apeel sono commercializzati dal Gruppo Orsero sul mercato statunitense, e presto anche in Europa \u2013 in particolare in Francia, Italia e Spagna \u2013 tramite le societ\u00e0 distributive del Gruppo: Az France, Fruttital e Hermanos Fernandez. Alessandro Canalella, CCO del Gruppo Orsero, ha cos\u00ec commentato: \u201cLa partnership con Apeel \u00e8 per noi strategica. Dal punto di vista commerciale ci permette di introdurre un\u2019innovazione sul mercato europeo, dedicata ad un prodotto, come l\u2019avocado, il cui consumo cresce a doppia cifra ed \u00e8 sempre pi\u00f9 diffuso e popolare. La novit\u00e0 alimenter\u00e0 questo trend, permettendo di allungare la shelf life dei frutti. Il beneficio giover\u00e0 a tutti gli anelli della filiera, compreso il consumatore. La partnership, inoltre, rafforza il nostro impegno nella lotta allo spreco alimentare, principio base della filosofia del Gruppo. Oltre alle azioni gi\u00e0 intraprese per efficientare le fasi di trasporto e stoccaggio dei prodotti, e la collaborazione con i banchi alimentari per donare i prodotti edibili ma non pi\u00f9 commerciabili, potremo ora agire anche sulla riduzione della creazione di spreco alimentare\u201d."}