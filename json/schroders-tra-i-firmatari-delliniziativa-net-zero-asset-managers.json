{"date": "20201215", "category": "Harrison (Chief Executive), spiega perch\u00e9 crede nel progetto ", "title": "Schroders tra i firmatari dell\u2019iniziativa \u201cNet Zero Asset Managers\u201d", "text": "Schroders \u00e8 uno dei 30 asset manager globali, che insieme rappresentano pi\u00f9 di 9.000 miliardi di dollari in gestione, che ha lanciato l\u2019iniziativa Net Zero Asset Managers. Il gruppo dei firmatari si impegna a supportare il raggiungimento di zero emissioni nette di gas a effetto serra entro il 2050 o prima, in linea con gli sforzi globali per limitare l\u2019aumento di temperatura a 1,5\u00b0C.  \u201cIl cambiamento climatico rappresenta una delle problematiche di lungo termine pi\u00f9 urgenti che dobbiamo affrontare, e mi aspetto che diventi ancora pi\u00f9 cruciale guardando al futuro. Le societ\u00e0\u201d ha affermato Peter Harrison, Group Chief Executive di Schroders, \u201channo la responsabilit\u00e0 fondamentale e imperativa di ridurre il loro impatto sul pianeta e di orientarsi verso un\u2019economia decarbonizzata\u201d. Il manager si dichiara estremamente ottimista nei confronti del ruolo dell\u2019industria del risparmio gestito e del potere della finanza di fronteggiare gli attuali problemi e dell\u2019importanza di farlo rispetto ai cambiamenti strutturali che il riscaldamento globale impone. \u201cInvestendo in modo attivo nei mercati pubblici e privati di tutto il mondo\u201d, prosegue Harrison, \u201cabbiamo un ruolo cruciale nello spronare le aziende a implementare dei piani verso l\u2019azzeramento delle emissioni e la limitazione del cambiamento climatico. \u00c8 per questo che l\u2019iniziativa Net Zero Asset Manager ci sta a cuore: ci supporta nel creare sinergie con i nostri clienti e con le aziende su cui investiamo per favorire un futuro pi\u00f9 sostenibile per tutti, e incoraggia i nostri pari e l\u2019industria del risparmio pi\u00f9 in generale a fare lo stesso\u201d.  Il gruppo Schroders, che gestisce circa 579 miliardi di euro di asset, ha inserito da oltre 20 anni i criteri di sostenibilit\u00e0 nelle proprie linee guida di investimento. La nuova iniziativa focalizza i partecipanti su impegni specifici quali lavorare in partnership con i clienti verso l\u2019obiettivo della decarbonizzazione, con l\u2019ambizione di raggiungere zero emissioni nette entro il 2050 o prima per tutti gli asset in gestione; fissare un target intermedio per la percentuale di asset che dovranno essere gestiti in linea con il raggiungimento di zero emissioni nette entro il 2050 o prima e rivedere tali target intermedi almeno ogni cinque anni, con l\u2019obiettivo di incrementare la percentuale di asset assoggettata a tali criteri finch\u00e9 non sar\u00e0 raggiunto il 100%, in linea con gli sforzi per decarbonizzare l\u2019economia in modo strutturale."}