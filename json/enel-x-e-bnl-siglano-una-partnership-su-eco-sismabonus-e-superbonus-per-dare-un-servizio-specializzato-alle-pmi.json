{"date": "20210121", "category": "Eco-Sismabonus e Superbonus", "title": "Enel X e BNL siglano una partnership su Eco-Sismabonus e Superbonus per dare un servizio specializzato alle PMI", "text": "Enel X, la linea di business di Enel dedicata a servizi e prodotti energetici avanzati, e BNL Gruppo BNP Paribas hanno avviato una partnership su Eco-Sismabonus e Superbonus, gli strumenti predisposti dal Governo, grazie ai quali si prevedono importanti ritorni economici per il Paese e positivi impatti ambientali grazie alla riqualificazione degli immobili tanto da un punto di vista energetico quanto di messa in sicurezza sismica. L\u2019accordo permetter\u00e0 alle PMI di beneficiare di un servizio qualificato e dedicato sia sul fronte tecnico-fiscale sia su quello finanziario.BNL si occuper\u00e0 anche di interagire con il Fondo di Garanzia del Mediocredito Centrale per la contro garanzia del finanziamento stesso. BNL \u00e8 la prima banca a sviluppare questa sinergia con Enel X e, forte della propria consolidata esperienza nelle diverse forme di business sostenibile, punter\u00e0 ad accompagnare i clienti grazie ad una struttura specializzata, il Green Desk. Ci\u00f2 garantir\u00e0 non solo servizi di consulenza e supporto nelle diverse fasi di avvio e sviluppo dell\u2019iter, ma anche la possibilit\u00e0 di acquisire i crediti fiscali previsti da Eco-Sismabonus e Superbonus e rispondere alle eventuali richieste di finanziamento di cui l\u2019impresa possa aver bisogno. \u201cSiamo molto soddisfatti di aver siglato questo accordo dedicato alle imprese che da oggi possono contare sul know-how di Enel X e sulle soluzioni finanziarie avanzate di BNL per usufruire di tutti i vantaggi legati al Superbonus e agli altri incentivi fiscali in ambito di riqualificazione edilizia\u201d ha dichiarato Augusto Raggi, Responsabile Enel X Italia. \u201cVogliamo contribuire a rendere il patrimonio immobiliare del Paese pi\u00f9 sicuro, efficiente e sostenibile ed \u00e8 per questo che abbiamo creato ViviMeglio, la linea di business che supporta i clienti, condomini e imprese, in tutti i passaggi necessari ad effettuare la riqualificazione energetica, messa in sicurezza e ammodernamento degli edifici sui quali interveniamo\u201d. \u201cL\u2019accordo con un partner specializzato come Enel X \u2013 ha affermato Marco Tarantola, Vice Direttore Generale di BNL e Responsabile della Divisione Commercial Banking e Reti Agenti \u2013 rappresenta l\u2019ulteriore sviluppo della nostra strategia di open banking con la quale stiamo consolidando, insieme alle migliori aziende di diverse industry, il nostro ruolo di \u201cbank as a platform\u201d, dove il cliente pu\u00f2 trovare la risposta a bisogni non solo finanziari per la sua quotidianit\u00e0 e per i propri progetti di vita. Tutto ci\u00f2 lo facciamo con impegno ed attenzione ai temi della sostenibilit\u00e0 \u2013 sociale, ambientale ed economica \u2013 per dare il nostro contributo come Banca e come Gruppo ad un futuro migliore, attento al benessere e alla salute delle persone\u201d."}