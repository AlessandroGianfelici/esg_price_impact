{"date": "20210414", "category": "Stakeholder impact", "title": "Intesa Sanpaolo, raggiunto l\u2019accordo con le organizzazioni sindacali per l\u2019integrazione di Ubi", "text": "Il processo di integrazione del Gruppo UBI nel Gruppo Intesa Sanpaolo si arricchisce di un\u2019ulteriore tappa. Intesa Sanpaolo ha siglato un accordo con le Segreterie Nazionali e le Organizzazioni Sindacali del Gruppo che definisce il percorso di armonizzazione dei trattamenti economico/normativi relativi a tutto il personale del nuovo Gruppo Intesa Sanpaolo nell\u2019ambito di un programma che individua le fasi e le materie che tempo per tempo saranno oggetto del confronto, considerata anche la prossima scadenza della contrattazione di secondo livello prevista per il 31 dicembre 2021. \u201cGli accordi sottoscritti questa notte permettono di gettare le basi per una piena integrazione delle persone nel Gruppo, valorizzandone le competenze e garantendone lo sviluppo professionale. Si conferma il ruolo fondamentale delle organizzazioni sindacali nazionali e di Gruppo, che hanno consentito di trovare le soluzioni condivise, nel quadro straordinario e unico nel quale si \u00e8 realizzata l\u2019operazione. Ancora una volta le buone relazioni e il dialogo costruito negli anni da entrambe le parti, portando beneficio alle persone, acquisiscono rilevanza strategica per il Gruppo e contribuiscono fattivamente alla sua crescita\u201d ha dichiarato Carlo Messina, Consigliere Delegato e CEO Intesa Sanpaolo.  Nuove previsioni per tutto il personale del Gruppo in materia di: \u2022 buono pasto per il personale a tempo parziale che non effettua l\u2019intervallo meridiano, a decorrere dal 1\u00b0luglio 2021; \u2022 ampliamento dal 2021 della possibilit\u00e0 di fruire della Banca del Tempo e della Sospensione Volontaria Attivit\u00e0 Lavorativa previste dalla contrattazione di secondo livello; \u2022 dal 12 aprile 2021 raddoppio dei permessi per nascita figlio, con eliminazione del limite massimo di costo a carico del Gruppo per i congedi parentali fruiti dai padri e introduzione di nuovi permessi per l\u2019accompagnamento al Pronto soccorso di figli e/o coniuge/unito civilmente/convivente di fatto; \u2022 innalzamento a 5.000 euro dell\u2019importo previsto per i familiari portatori di handicap grave. Inoltre al personale ex UBI sono applicate le normative Intesa Sanpaolo in materia di Ruoli e Figure professionali e Percorsi di sviluppo professionale previste dagli accordi 3 agosto 2018 e 21 luglio 2020, con una decorrenza dal 1\u00b0 gennaio 2021 nel caso in cui ci sia una continuit\u00e0 di ruolo ricoperto sulla base di quanto indicato nell\u2019accordo, e sono previste tutele per il personale Intesa Sanpaolo che sia assegnato a Filiali ex UBI o al nuovo territorio commerciale Agribusiness, con riduzione di 4 mesi dei periodi di consolidamento in corso al 12 aprile 2021. \u00c8 inoltre stato introdotto, sempre a decorrere dal 12 aprile 2021, un \u201cpacchetto giovani\u201d rivolto a coloro che al momento dell\u2019assunzione in Intesa Sanpaolo nell\u2019ambito delle aree professionali abbiano un\u2019et\u00e0 inferiore a 30 anni affinch\u00e9: \u2022 nei primi 5 anni dall\u2019assunzione la contribuzione datoriale alla previdenza complementare sia riconosciuta in misura pari al 6% delle voci stipendio, scatti di anzianit\u00e0, e importo ex ristrutturazione tabellare, trascorso tale periodo sar\u00e0 applicata l\u2019aliquota minima alla previdenza complementare tempo per tempo prevista per i Dipendenti del Gruppo oggi pari al 3,50% \u2022 entro 10 anni dall\u2019assunzione sia erogato un \u201cpremio casa\u201d nel caso di acquisto della 1\u00b0 casa di residenza dell\u2019importo di 1.750 euro ed un \u201cbonus nascita figli\u201d dell\u2019importo di 1.000 euro per ciascun figlio. Per il personale ex Gruppo UBI saranno inoltre mantenute sino alla fine dell\u2019anno le restanti previsioni della contrattazione di secondo livello non disciplinate nell\u2019accordo. Trovano immediata applicazione le condizioni agevolate del Gruppo Intesa Sanpaolo per le nuove richieste/concessioni, mentre saranno conservati sino alla fine del 2021 gli attuali limiti per le aperture di credito per elasticit\u00e0 di casa. Nell\u2019ambito del percorso di integrazione \u00e8 stato inoltre definito, sempre in data 14 aprile 2021, il Premio Variabile di Risultato per l\u2019anno 2021 destinato a tutto il personale del Gruppo al fine di favorire il coinvolgimento e la partecipazione delle persone agli obiettivi del nuovo Gruppo Intesa Sanpaolo, confermando ulteriormente principi di inclusione, merito e orientamento a risultati sostenibili nel tempo previsti nel Piano d\u2019Impresa."}