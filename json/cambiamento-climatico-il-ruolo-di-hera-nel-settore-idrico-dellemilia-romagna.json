{"date": "20201214", "category": "100 milioni di euro investiti ogni anno sul settore idrico", "title": "Cambiamento Climatico, il ruolo di Hera nel settore idrico dell\u2019Emilia Romagna", "text": "Fra le risorse naturali che maggiormente risentono degli effetti del cambiamento climatico c\u2019\u00e8 sicuramente l\u2019acqua, un bene di fondamentale importanza che\u00a0\u00a0oggi pi\u00f9 di ieri dev\u2019essere consumato responsabilmente e gestito secondo le migliori soluzioni possibili, prendendo ad esempio i casi in cui esse vengono gi\u00e0 adottate. Un esempio, messo in luce nella prima puntata italiana del webdoc Adaptation, progetto di \u201cconstructive journalism\u201d dedicato alle migliori esperienze di adattamento al cambiamento climatico \u00e8 quello di Hera nel contesto emiliano-romagnolo. L\u2019equilibrio idrico complessivo del territorio si basa su progetti, impianti, reti, laboratori, tecnologie e interventi infrastrutturali che spesso sono un servizio invisibile ma fondamentale per preservare una risorsa cos\u00ec preziosa come l\u2019acqua e per renderla disponibile ogni giorno a oltre 3,5 milioni di persone.  Fin dalla sua nascita, e anticipando gli scenari odierni, il Gruppo Hera ha investito pi\u00f9 di 100 milioni di euro all\u2019anno in questo delicato settore, riuscendo a mettere in sicurezza il servizio idrico integrato e a garantirne la continuit\u00e0 anche in situazioni particolarmente critiche. Tutto questo passa attraverso un modello di business resiliente e un forte radicamento territoriale, che invita cittadini e imprese all\u2019uso responsabile e sostenibile della risorsa e nell\u2019ambito del quale \u00e8 proprio Hera, per prima, a dare l\u2019esempio, con una politica di costante e progressiva contrazione dei consumi idrici delle proprie attivit\u00e0. Hera garantisce non soltanto la qualit\u00e0, attraverso impianti di potabilizzazione e laboratori di analisi, ma anche e soprattutto la disponibilit\u00e0, attraverso un sistema di acquedotti vasti e gestiti anche da remoto attraverso il proprio centro di telecontrollo, unico in Europa, e ulteriormente monitorati da tecnologie avanzate, come quelle satellitari, per la ricerca e la costante riduzione delle perdite idriche. Un\u2019altra fondamentale sfida \u00e8 quella relativa alle acque reflue, che vengono trattate dalla multiutility nei depuratori secondo tecniche e tecnologie diverse, biologiche e meccaniche, affinch\u00e9 sia possibile restituirla all\u2019ambiente in una forma compatibile con ulteriori usi umani, ma anche con gli ecosistemi e la loro biodiversit\u00e0, perseguendo cos\u00ec la piena circolarit\u00e0 nella gestione della risorsa.  Stefano Venier, AD di Hera, ha commentato: \u201cDi fronte al cambiamento climatico non abbiamo bisogno di catastrofismi ma di risposte resilienti ed esempi concreti. Aprire le porte dei nostri impianti al progetto Adaptation \u00e8 stato quindi un piacere e anche motivo di orgoglio, perch\u00e9 il modo in cui ogni giorno gestiamo la risorsa idrica \u00e8 frutto non soltanto di investimenti, pianificazione e ricerca ma anche di tanto impegno, lo stesso che ci auguriamo possa animare un dibattito pubblico che deve assolutamente tornare a mettere al centro, con seriet\u00e0 e senza scorciatoie, il tema del cambiamento climatico e delle strategie necessarie ad affrontarne e mitigarne gli effetti.\u201d"}