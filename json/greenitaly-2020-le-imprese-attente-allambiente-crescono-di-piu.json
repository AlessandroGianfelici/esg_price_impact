{"date": "20201030", "category": "Imprese ESG", "title": "Greenitaly 2020: le imprese attente all\u2019ambiente crescono di pi\u00f9", "text": "\u00c8 stato pubblicato il rapporto GreenItaly 2020, che analizza l\u2019impegno e i risultati delle imprese italiane verso l\u2019economia green. E il risultato \u00e8 netto: le aziende che negli ultimi cinque anni (2015-2019) hanno investito in prodotti e tecnologie a favore dell\u2019ambiente crescono di pi\u00f9 e sono pi\u00f9 resilienti.\u00a0Lo indicano i numeri.  Secondo l\u2019indagine, svolta da Symbola e Unioncamere nel mese di ottobre 2020 (su 1.000 imprese manifatturiere, 5-499 addetti), infatti, tra le imprese che hanno effettuato investimenti per la sostenibilit\u00e0 il 16% \u00e8 riuscito ad aumentare il proprio fatturato, contro il 9% delle imprese non green. Ci\u00f2 non significa che la crisi non si sia fatta sentire, ma comunque in misura pi\u00f9 contenuta: la quota di imprese manifatturiere il cui fatturato \u00e8 sceso nel 2020 di oltre il 15% \u00e8 dell\u20198,2%, mentre \u00e8 stata quasi il doppio (14,5%) tra le imprese non eco-investitrici.\u00a0 Secondo il rapporto, in Italia sono pi\u00f9 di 430 mila le imprese che fanno leva sulla sfida ambientale e su strategie sostenibili, esattamente quasi un impresa su tre ha un orientamento green. Un dato in forte crescita rispetto agli ultimi cinque anni, periodo in cui sono state registrate 345 mila imprese sostenibili. Il dato interessante emerso dall\u2019indagine \u00e8 che la spinta sugli eco-investimenti viene in particolare dai giovani imprenditori. Si pu\u00f2 dire che la sostenibilit\u00e0 riparte dai Millennials. Le imprese guidate da under 35 hanno, infatti, un forte interesse verso la tutela del pianeta e sono le prime a portare avanti questo tipo di investimenti.\u00a0 Le aree che attragono maggiori investimenti sono quelle delle risorse naturali, della riduzione di rifiuti e sostanze inquinanti, della biodiversit\u00e0 e della sicurezza alimentare.Tra i settori, il maggior numero di imprese sostenibili si registra in agricoltura con quasi una su tre (il 31,2%) e nel manifatturiero che vede pi\u00f9 di un\u2019impresa su tre (35,8%) muoversi con strategie green.\u00a0 Il vantaggio competitivo delle aziende verdi si traduce in termini occupazionali e di export, e questo \u00e8 dovuto al fatto che le imprese eco-investitrici innovano di pi\u00f9 (73% contro 46%). Pi\u00f9 concretamente, nel 2018 il numero dei lavori in ambito sostenibilit\u00e0 ha raggiunto la soglia dei 3 milioni e si stima che per il 2020-2024 il 38% degli impieghi richieder\u00e0 competenze green. Ma il risveglio green delle aziende italiane potrebbe diventare il volano di un rilancio del sistema Paese se accompagnato alle risorse che verranno messe in campo dal Recovery fund europeo, Secondo il rapporto questo potrebbe rappresentare un elemento di forte spinta propulsiva per cui \u00e8 molto importante come l\u2019Italia sapr\u00e0 gestire i fondi europei di rilancio. \u201cC\u2019\u00e8 un\u2019Italia pronta al Recovery Fund e la green economy \u00e8 la migliore risposta alla crisi che stiamo attraversando\u201d spiega Ermete Realacci, presidente della Fondazione Symbola.\u00a0Per ricevere i fondi, i progetti pubblici e privati devono adeguarsi alla rapidit\u00e0 di realizzazione europea, che potrebbe essere frenata dai tempi burocratici del nostro Paese.\u00a0Enzo Amendola, ministro degli Affari europei, ha assicurato che la governance del Piano di rilancio verr\u00e0 discussa in Parlamento tra novembre e dicembre per accelerare la fase di attuazione.\u00a0"}