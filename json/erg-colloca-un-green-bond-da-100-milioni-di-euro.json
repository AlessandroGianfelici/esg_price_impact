{"date": "20201216", "category": "La scadenza del green bond \u00e8 di 7 anni e il suo rating \u00e8 BBB-", "title": "ERG colloca un Green Bond da 100 milioni di euro", "text": "ERG ha annunciato l\u2019emissione e il collocamento di un nuovo prestito obbligazionario, di tipo green, di importo pari a 100 milioni di euro, dalla durata di 7 anni a tasso fisso. Il prestito obbligazionario ha assunto la forma del Green Bond sulla base del Green Bond Framework di ERG, messo a disposizione del pubblico il 2 settembre 2020 e valutato da Vigeo Eiris, in qualit\u00e0 di advisor indipendente, che ha emesso la Second Party Opinion circa la conformit\u00e0 del Green Bond Framework di ERG ai Green Bond Principles. Il Green Bond \u00e8 rivolta esclusivamente a investitori istituzionali dell\u2019Euromercato. Le obbligazioni, che hanno un taglio unitario minimo di 100 mila euro pagano una cedola lorda annua al tasso fisso dello 0,5% e sono state collocate a un prezzo di emissione pari al 101.102 % del valore nominale.\u00a0La data di regolamento \u00e8 stata fissata per il giorno 23 dicembre 2020. Da tale data le obbligazioni saranno quotate presso il mercato regolamentato della Borsa di Lussemburgo. \u00c8 previsto che Fitch Ratings attribuisca all\u2019emissione un rating pari a BBB-. L\u2019operazione di collocamento \u00e8 stata curata da UniCredit Bank AG in qualit\u00e0 di Sole Bookrunner.ERG \u00e8 stata assistita dallo Studio Legale Clifford Chance, mentre il Sole Bookrunner \u00e8 stato assistito dallo Studio Legale Allen & Overy."}