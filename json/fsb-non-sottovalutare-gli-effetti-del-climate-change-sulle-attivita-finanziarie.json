{"date": "20201126", "category": "Un +2,5 \u00b0 C al 2105 pu\u00f2 causare perdite per 43 mld di dollari", "title": "FSB, non sottovalutare gli effetti del climate change sulle attivit\u00e0 finanziarie", "text": "Il FSB, Financial Stability Board, ha pubblicato il 23 novembre un report in cui affronta le potenziali implicazioni del cambiamento climatico sulla stabilit\u00e0 finanziaria dei mercati. Il dossier analizza come i rischi, legati al clima, potrebbero essere trasmessi, e anche amplificati, dal sistema finanziario, anche oltre i confini nazionali.\u00a0FSB, l\u2019ente internazionale che promuove la stabilit\u00e0 finanziaria, fissa inoltre i prossimi passi per il lavoro in questo settore. I rischi sulla stabilit\u00e0 finanziaria derivanti dai cambiamenti climatici possono essere suddivisi in rischi fisici e rischi di transizione.\u00a0Le attuali stime dell\u2019impatto dei rischi fisici sui prezzi delle attivit\u00e0 sembrano relativamente contenute, ma possono essere soggette a un considerevole rischio di coda. La manifestazione di rischi fisici potrebbe portare a un forte calo dei prezzi delle attivit\u00e0 e ad un aumento dell\u2019incertezza. Una transizione disordinata verso un\u2019economia a basse emissioni di carbonio potrebbe anche avere un effetto destabilizzante sul sistema finanziario.  Anche se la media attesa della riduzione dei prezzi delle attivit\u00e0, associata a un aumento delle temperature di 2,5 \u00b0 C entro il 2105, \u00e8 relativamente modesta, tra l\u20191 e l\u20191,8%, si stima con un\u00a0\u00a05% di probabilit\u00e0 che la riduzione possa superare il 4,8%, e con l\u20191% di probabilit\u00e0 che possa superare il 16,9%, pari a 24 trilioni di dollari. Il deprezzamento pi\u00f9 elevato delle attivit\u00e0 \u00e8 del 30,1%, pari a circa 43 miliardi di dollari, che si verifica con una probabilit\u00e0 del 3% entro il 2105 con una stima di incremento della temperatura di circa 4\u00b0 rispetto allo scenario di base del 2010 (EIU). I rischi di transizione derivano dal possibile processo di adeguamento a un\u2019economia a basse emissioni di carbonio e dai suoi possibili effetti sul valore delle attivit\u00e0 e passivit\u00e0 finanziarie. Limitare l\u2019aumento delle temperature medie globali ben al di sotto di 2 \u00b0 C rispetto ai livelli preindustriali richiede una riduzione senza precedenti delle emissioni globali. Una tale transizione verso un\u2019economia a basse emissioni di carbonio comporterebbe cambiamenti strutturali significativi per l\u2019economia, inclusa un\u2019importante riallocazione degli investimenti. I rischi legati al clima \u2013 rischi fisici e di transizione \u2013 possono anche influenzare il modo in cui il sistema finanziario globale risponde agli shock. Possono dar luogo a bruschi aumenti dei premi di rischio su un\u2019ampia gamma di attivit\u00e0. Ci\u00f2 potrebbe alterare il co-movimento dei prezzi degli asset tra settori e giurisdizioni, amplificando i rischi di credito, liquidit\u00e0 e controparte.  Un movimento che porterebbe una sfida alla gestione del rischio finanziario in modi difficili da prevedere. Tali cambiamenti possono indebolire l\u2019efficacia di alcuni attuali approcci alla diversificazione e gestione del rischio. Ci\u00f2 pu\u00f2 a sua volta influire sulla resilienza del sistema finanziario e portare a una riduzione autoalimentata dei prestiti bancari e delle prestazioni assicurative. Esiste inoltre una terza categoria di rischi secondo lo studio di FSB e si tratta dei cosiddetti rischi di responsabilit\u00e0 e compensazione. Tale categoria di rischi pu\u00f2 sorgere quando le parti sono ritenute responsabili per perdite relative a danni ambientali che potrebbero essere stati causati dalle loro azioni o omissioni. I rischi di responsabilit\u00e0 sono di particolare rilevanza per le societ\u00e0 di assicurazioni. Questo perch\u00e9 alcuni di questi rischi possono, almeno in parte, essere trasferiti tramite un\u2019assicurazione di responsabilit\u00e0 civile. \u00c8 probabile che le azioni intraprese dalle singole imprese contribuiscano in qualche modo a ridurre la loro esposizione diretta ai rischi legati al clima. Tuttavia, potrebbero non ridurre i rischi per il sistema finanziario nel suo complesso.  Inoltre, l\u2019interazione dei rischi legati al clima con altre vulnerabilit\u00e0 macroeconomiche potrebbe aumentare i rischi per la stabilit\u00e0 finanziaria. Per esempio, alcune economie in via di sviluppo sono in zone geografiche particolarmente vulnerabili ai cambiamenti climatici e dipendono anche dai prestiti bancari transfrontalieri, creando i presupposti per un effetto di amplificazione dei rischi. L\u2019efficacia delle azioni intraprese dalle imprese dalle societ\u00e0 finanziarie per mitigare la loro esposizione ai rischi legati al clima pu\u00f2 essere ridotta dalla mancanza di dati con cui valutare l\u2019esposizione dei loro clienti ai rischi legati al clima. L\u2019FSB condurr\u00e0 ulteriori lavori per valutare la disponibilit\u00e0 di dati attraverso i quali monitorare i rischi legati al clima per la stabilit\u00e0 finanziaria, nonch\u00e9 eventuali lacune nei dati. "}