{"date": "20210423", "category": "Digitalizzazione", "title": "TIM e ALIS, insieme per la mobilit\u00e0 intelligente e sostenibile", "text": "Tim e ALIS siglano una nuova partnership con l\u2019obiettivo di rendere la mobilit\u00e0 di merci e persone pi\u00f9 intelligente, efficiente e anche pi\u00f9 green grazie alle tecnologie digitali e generare un impatto positivo in termini economici, sociali e di sostenibilit\u00e0 ambientale nella filiera dei trasporti, della logistica e dell\u2019intermodalit\u00e0. L\u2019accordo \u00e8 stato siglato da Luigi Gubitosi, Ad di TIM e da Guido Grimaldi, Presidente dell\u2019Associazione Logistica dell\u2019Intermodalit\u00e0 Sostenibile (ALIS) che rappresenta oltre 1.500 aziende del settore e pi\u00f9 di 180 mila lavoratori. L\u2019intesa supporter\u00e0 le imprese associate ad ALIS nel percorso di trasformazione digitale attraverso l\u2019adozione di soluzioni tecnologiche capaci di rispondere alle rinnovate esigenze del comparto. A tal fine \u00e8 previsto l\u2019avvio di una stretta collaborazione tra TIM ed ALIS che porter\u00e0 alla costituzione di un gruppo congiunto di lavoro per l\u2019applicazione di soluzioni ICT evolute \u2013 basate sull\u2019 Internet of Things, big data, cloud e cybersecurity \u2013 in grado ad esempio di migliorare la gestione documentale, il tracciamento di merci e degli asset aziendali oltre al controllo remoto di impianti tecnologici e mezzi di trasporto, al fine di ottenere un incremento dell\u2019efficienza produttiva e della sicurezza degli operatori. Per la tracciabilit\u00e0 delle merci, dalla presa in carico al trasporto, allo stoccaggio temporaneo, alla distribuzione e destinazione sar\u00e0 promossa anche la blockchain. TIM e ALIS promuoveranno inoltre lo sviluppo del capitale umano dell\u2019ecosistema imprenditoriale grazie a incontri formativi, seminari e convegni nell\u2019ambito di Operazione Risorgimento Digitale, la grande alleanza tra istituzioni e imprese promossa da TIM per la diffusione delle competenze digitali nel Paese."}