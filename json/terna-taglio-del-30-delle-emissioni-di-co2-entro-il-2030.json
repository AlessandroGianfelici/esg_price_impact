{"date": "20210422", "category": "Decarbonizzazione", "title": "Terna, taglio del 30% delle emissioni di CO2 entro il 2030", "text": "Terna, in occasione della Giornata Mondiale della Terra, lancia il suo nuovo piano di riduzione della CO2: entro il 2030 la societ\u00e0 si impegna a tagliare di circa il 30% rispetto ai livelli del 2019 le proprie emissioni inquinanti, per un valore pari a circa 460 mila tonnellate annue di anidride carbonica equivalente in meno in atmosfera. Coerentemente con la propria strategia di sostenibilit\u00e0 e in linea con quanto stabilito nell\u2019Accordo di Parigi, Terna ha adottato uno Science-Based Target (SBT) impegnandosi concretamente a ridurre le emissioni delle proprie attivit\u00e0, per una transizione ecologia verso un\u2019economia low carbon.\u00a0 Le azioni che Terna, con il supporto della societ\u00e0 di consulenza Carbonsink, riguardano l\u2019accelerazione degli investimenti per lo sviluppo della rete elettrica per favorire la piena integrazione delle fonti di energia rinnovabile e ridurre le perdite di rete, attivit\u00e0 per l\u2019efficientamento dei consumi elettrici ed energetici, il contenimento delle perdite di gas climalteranti (SF6) utilizzati in alcuni impianti, il taglio delle emissioni della flotta aziendale e in generale quelle legate alla mobilit\u00e0 dei dipendenti. Inoltre, l\u2019azienda ha deciso di avviare interventi di tutela e valorizzazione ambientale, tra cui programmi di piantumazione di alberi sul territorio italiano in collaborazione con la societ\u00e0 AzzeroCO2 oltre a un progetto di economia circolare traguardato al 2030. La centralit\u00e0 della sostenibilit\u00e0 nel business si concretizza nel Piano Industriale 2021-2025, nel quale Terna ha previsto 8,9 miliardi di euro di investimenti per lo sviluppo e l\u2019ammodernamento della rete elettrica nazionale, il livello pi\u00f9 alto mai previsto da Terna per il nostro Paese, e che in base ai criteri della Tassonomia Europea per il 95% sono considerati per loro natura sostenibili. Attraverso la definizione di specifici obiettivi, finalizzati alla creazione di valore nel medio-lungo termine, Terna ha definito target articolati in quattro dimensioni \u2013 Risorse umane; Stakeholder e territorio; Integrit\u00e0, responsabilit\u00e0 e trasparenza; Ambiente \u2013 e declinati in 14 obiettivi cui afferiscono oltre 120 attivit\u00e0 distribuite nell\u2019intero arco temporale di Piano. Nell\u2019attuale scenario di crisi pandemica, Terna ha recentemente rinnovato il proprio impegno verso i 10 Principi del Global Compact e i 17 SDGs dell\u2019ONU per contribuire fattivamente allo sviluppo sostenibile e rafforzando il suo ruolo centrale quale regista e abilitatore del sistema energetico italiano, principale realt\u00e0 in grado di accompagnare il paese verso il raggiungimento degli obiettivi europei di \u201cemissioni nette zero\u201d entro il 2050.\u00a0 Un impegno certificato anche dalla conferma, per il terzo anno consecutivo, al primo posto mondiale nel settore Electric Utilities del Dow Jones Sustainability World Index e il riconoscimento da parte di Seal (Sustainability, Environmental Achievement & Leadership) Business Sustainability Awards tra le 50 aziende pi\u00f9 sostenibili a livello globale. La strategia di Terna prosegue con l\u2019impegno a minimizzare sempre pi\u00f9 l\u2019impatto visivo e paesaggistico delle infrastrutture elettriche attraverso l\u2019utilizzo di soluzioni innovative e la rimozione nell\u2019arco di Piano di circa 500 km di linee rese obsolete dai nuovi investimenti di sviluppo della rete."}