{"date": "20210317", "category": "Risultati 2020", "title": "Banca Generali, valore aggiunto globale +7,1% nel 2020 e 4,9 miliardi di masse in prodotti ESG", "text": "Banca Generali archivia un ottimo 2020, nel quale, nonostante le sfide portate dal Covid-19, ha raggiunto un livello record delle masse gestite a 74,5 miliardi e l\u2019utile netto migliore di sempre a 274,9 milioni (+1% rispetto al 2019). Risultati che permettono alla banca guidata da Gian Maria Mossa di proporre un dividendo cumulato di 3,3 euro per azione che rappresenta uno yield dell\u201911,5% (al prezzo di borsa del 5 marzo), che include anche quota di cedola 2019 che non era stata pagata per il blocco imposto dalla BCE come misura per rafforzare il sistema del credito in piena pandemia. Un percorso in crescita che vede nella sostenibilit\u00e0 il metro del proprio modello di business. Per questo, il gruppo ha definito una serie di obiettivi fondamentali legati alle variabili ambientali, sociali e di governance per la performance della banca, che integrano i classici parametri economico-finanziari. E ha ridefinito il modello di rendicontazione dell\u2019istituto per tenere conto di questa evoluzione. La Relazione Annuale Integrata \u00e8 stata, infatti, ripensata secondo la struttura per capitali proposta dall\u2019International Integrated Reporting (IR) Framework. Una rendicontazione aziendale che intende dare evidenza dello stretto legame esistente tra la strategia, le performance finanziarie e il contesto sociale, ambientale ed economico all\u2019interno del quale opera la Banca. Un metro di misura \u00e8 il Valore Aggiunto Globale (VAG) generato nel 2020 a favore degli stakeholders che ha raggiunto i 1.055,8 milioni, in crescita del 7,1% rispetto allo scorso esercizio. Seguendo questa logica Banca Generali, ha individuato 5 Capitali in relazione al suo modello di business: Banca Generali ha predisposto un set di 14 KPI per il monitoraggio e la rendicontazione al Top Management dei risultati raggiunti. I 14 KPI individuati sono oggetto di continuo monitoraggio tramite una dashboard digitale, che viene aggiornata regolarmente dal Servizio Data Management per verificare costantemente il posizionamento di Banca Generali rispetto agli ambiti ESG di interesse prioritario. In particolare, la dashboard concorre alla predisposizione del Report semestrale sulle iniziative di sostenibilit\u00e0, volto ad evidenziare lo stato di avanzamento dei lavori in tutti gli ambiti di riferimento. La diffusione della cultura della sostenibilit\u00e0 ha permeato profondamente l\u2019approccio commerciale, la consulenza patrimoniale e l\u2019offerta di prodotti e servizi della Banca. Banca Generali ha integrato infatti alla tradizionale metodologia di allocazione finanziaria, un approccio commerciale basato sui 17 Obiettivi di Sviluppo Sostenibile (SDGs) dell\u2019ONU, al cui raggiungimento il cliente pu\u00f2 contribuire attivamente tramite la selezione di investimenti mirati.  Tale strumento \u00e8 incluso nella piattaforma proprietaria per la costruzione dei portafogli di investimento di Banca Generali (BGPP \u2013 Banca Generali Personal Portfolio). I risultati sono stati significativi con circa 4,9 miliardi di masse in prodotti ESG a fine 2020, pari al 13% delle soluzioni gestite (fondi e contenitori finanziari e assicurativi). L\u2019impegno crescente e costante sui temi della sostenibilit\u00e0 ha portato alla valutazione positiva di primarie agenzie di rating, tra cui si segnala: \u2013 Standard Ethics: a dicembre 2020 \u00e8 stata confermata la valutazione EE/Strong, su una scala da EEE a F, da parte della societ\u00e0 di rating indipendente; \u2013 ISS: in occasione dell\u2019assessment, la Banca ha conseguito il miglior punteggio possibile in materia di Governance (Score Badge pari a 1 su una scala da 1 a 10, dove 1 rappresenta il livello di rischio pi\u00f9 basso) e di Social (Score Badge pari a 1 su una scala da 1 a 10, dove 1 rappresenta il livello pi\u00f9 alto di disclosure). Con riferimento all\u2019agenzia di rating e di ricerca Vigeo-Eiris, la Banca, dopo aver portato a conclusione una serie di incontri e scambi di informazioni, prosegue il suo impegno costante nel miglioramento. Inoltre, si segnala che Banca Generali ha recentemente aperto un dialogo anche con l\u2019agenzia Sustainalytics. Si segnala inoltre che Carbon Disclosure Project ha attribuito a Banca Generali uno score di A- (livello leadership) in una scala che va da D- ad A nell\u2019ambito della rendicontazione sul Climate Change relativa all\u2019anno 2020."}