{"date": "20210219", "category": "Investimenti ESG", "title": "Fink (BlackRock): \u201cLe aziende senza strategie sostenibili attireranno meno gli investitori\u201d", "text": "Le aziende che non adottano strategie di business sostenibili possono aspettarsi meno investimenti poich\u00e9 gli azionisti si stanno concentrando maggiormente su temi come il cambiamento climatico. Parola di Laurence Fink, CEO di BlackRock, la principale societ\u00e0 di assrt management mondiale, durante una conferenza online sulla finanza climatica ospitata ieri dall\u2019Institute of International Finance. Questa associazione conta pi\u00f9 di 450 membri comprese banche commerciali e di investimento, gestori patrimoniali, compagnie di assicurazione, fondi sovrani, hedge fund, banche centrali e banche di sviluppo provenienti da pi\u00f9 di 70 paesi.  Fink, rivolgendosi alla platea, ha ribadito che \u201csempre pi\u00f9 investimenti saranno finalizzati a finanziare strategie pi\u00f9 sostenibili. E se non si \u00e8 inclusi in quel costrutto, si assister\u00e0 ad una minore attrattivit\u00e0 delle azioni della societ\u00e0\u201d. Un recente rapporto di Morningstar ha mostrato come gli investitori abbiano recepito il messaggio della sostenibilit\u00e0 degli investimenti, con gli ETF di BlackRock iShares che hanno assorbito quasi la met\u00e0 dei 51 miliardi di nuovi depositi netti che i fondi sostenibili statunitensi hanno ricevuto nel 2020. Inoltre, Fink ha affermato di non supportare i disinvestimenti dalle societ\u00e0 con elevate emissioni di carbonio, come alcuni hanno sollecitato, poich\u00e9 le societ\u00e0 potrebbero ancora operare. \u201cPer me questo \u00e8 il greenwashing\u201d, ha detto, aggiungendo che \u201cSe un\u2019azienda pubblica vende gran parte della propria attivit\u00e0 di idrocarburi a un\u2019entit\u00e0 privata, il mondo non cambia\u201d. Fink ha terminato dicendo che \u201cNon stiamo facendo queste dichiarazioni in qualit\u00e0 di ambientalisti ma poich\u00e8 questo rappresenta un rischio di investimento\u201d."}