{"date": "20210517", "category": "Raccolta ESG Marzo", "title": "Lyxor, raccolta fondi ESG in calo ad Aprile, ma sempre a livelli elevati (31,9 miliardi)", "text": "Ancora consistente la raccolta netta dei fondi ESG nel mese di Aprile, in un contesto di una dinamica di mercato meno sostenuta. I flussi netti del quarto mese del 2021 in prodotti ESG sono stati pari a 31,9 miliardi, in calo rispetto ai 37,2 miliardi di Marzo. E\u2019 quanto emerge dal\u00a0Money Monitor di Aprile 2021 di Lyxor\u00a0che sottolinea come per quanto riguardi il comparto degli\u00a0ETF\u00a0in particolare i prodotti sostenibili stanno continuando ad attirare il risparmio degli investitori con\u00a05,6 miliardi\u00a0nel solo mese di aprile su un totale per tutti i fondi passivi di 15,8 miliardi, un livello prossimo ai recenti record. Da inizio anno, gli ETF ESG hanno raccolto 34,1 miliardi, pi\u00f9 della met\u00e0 degli asset confluiti complessivamente negli ETF (66,0 miliardi). Confermando la tendenza, in termini di investimenti ESG, la preferenza degli investitori \u00e8 ricaduta sul comparto azionario che ha registrato afflussi per 4,4 miliardi mentre verso gli strumenti a reddito fisso sono confluiti 1,2 miliardi. (in leggero calo rispetto ai 5,4 e 1,9 miliardi del mese precedente). Nonostante i consistenti afflussi registrati ad aprile verso gli ETF e i fondi azionari, le preoccupazioni legate alle pressioni reflazionistiche e all\u2019aumento dei rendimenti dei titoli di Stato hanno pesato ulteriormente sul dinamismo del mercato. Questa situazione di incertezza sui mercati finanziari ha riportato in auge\u00a0il comparto a reddito fisso triplicando gli afflussi di capitale rispetto al mese precedente; infatti, nel mese di aprile, ETF e fondi obbligazionari hanno registrato una raccolta netta pari a 30,3 miliardi contro i soli 9 miliardi di marzo. Di contro, i fondi aperti e gli ETF azionari hanno beneficiato di una raccolta netta pari a 38,8 miliardi, seppur in diminuzione del 15% rispetto al quella del mese precedente. Il Money Monitor di Lyxor sottolinea come si stia assistendo a una rotazione dei flussi verso lo stile \u201cValue\u201d,\u00a0favorita dai segnali di ripresa globale, come dimostra il marcato rialzo degli indici PMI globali negli ultimi mesi e da quelli di una ripresa economica statunitense che fa da traino ai mercati sviluppati evidenziata dai dati sull\u2019inflazione che registrano un\u2019accelerazione dal secondo semestre del 2020. Nel report mensile Vincent Denoiseux, Head of ETF Research and Solutions di Lyxor sottolinea come gli investimenti tematici siano diventati prioritari nelle scelte degli investitori a maggior ragione nei casi in cui gli strumenti si occupano di trend strutturali come il cambiamento climatico e demografico, l\u2019urbanizzazione e le innovazioni tecnologiche. Per ciascuno di questi argomenti gi\u00e0 si notano importanti squilibri come ad esempio un invecchiamento, se non addirittura una riduzione, della popolazione che si registra ormai da anni nelle nazioni sviluppate. Questo pu\u00f2 limitare la forza lavoro e sottoporre il sistema sanitario ad ulteriori pressioni. A questo si aggiunge che\u00a0attualmente il 55% della popolazione viva nelle citt\u00e0 e si prevede che raggiunger\u00e0 il\u00a068%\u00a0entro il 2050. Tale espansione richieder\u00e0 massicci investimenti in infrastrutture intelligenti, capitali che dovranno essere anche investiti nella transizione energetica e nelle soluzioni a basse impatto di carbonio."}