{"date": "20201116", "category": "Mobilit\u00e0 sostenibile", "title": "Snam realizza il portale della mobilit\u00e0 sostenibile", "text": "Snam realizza il nuovo portale di riferimento sul settore della mobilit\u00e0 sostenibile a\u00a0gas naturale\u00a0e a\u00a0biometano\u00a0in Italia, iovadoametano.it, con il tutorial e tutte le informazioni per consentire agli automobilisti di effettuare il rifornimento in modalit\u00e0 self-service. Realizzato da Snam con l\u2019approvazione del\u00a0Ministero dell\u2019Interno, del\u00a0Ministero dei Trasporti e delle Infrastrutture\u00a0e del\u00a0Ministero dello Sviluppo economico\u00a0e in collaborazione con il\u00a0Corpo Nazionale dei Vigili del Fuoco, il portale contiene anche le notizie utili sul mondo della\u00a0mobilit\u00e0 a CNG, gas naturale compresso,\u00a0e biometano, e si rivolge sia agli automobilisti sia agli addetti ai lavori, a partire da proprietari e gestori delle stazioni di rifornimento. La nascita della piattaforma rappresenta una tappa fondamentale del processo di implementazione del self-service a gas naturale in Italia, fornendo agli utenti tutte le indicazioni necessarie per fare rifornimento autonomamente e in piena sicurezza e uniformando il contesto nazionale a quello europeo. Il portale consente, attraverso semplici passaggi, di registrarsi e ottenere le informazioni utili sulla modalit\u00e0 self-service e di fruire di un video tutorial per il rifornimento in sicurezza. Dopo aver effettuato questa operazione, sar\u00e0 possibile fare rifornimento in autonomia in tutti i distributori autorizzati sul territorio nazionale, che nel frattempo stanno iniziando ad attrezzarsi per consentire il self-service. Il sito verr\u00e0 ulteriormente sviluppato nei prossimi mesi per ospitare, oltre al tutorial, sempre pi\u00f9 informazioni e servizi legati alla mobilit\u00e0 sostenibile a gas naturale e biometano, proponendosi come punto di aggregazione per l\u2019intero settore. Oggi l\u2019Italia \u00e8 il primo Paese europeo per veicoli circolanti, oltre 1 milione, e per numero di distributori attivi, circa 1.400, in fase di espansione anche in virt\u00f9 degli investimenti di Snam attraverso la societ\u00e0 controllata\u00a0Snam4Mobility. Rispetto ai carburanti tradizionali, il gas naturale consente di ridurre quasi a zero le emissioni di particolato e ossidi di azoto e di abbattere la CO2\u00a02\u00a0e offre significativi vantaggi economici, rappresentando una soluzione efficace e immediatamente disponibile per una mobilit\u00e0 pi\u00f9 sostenibile. Inoltre, lo sviluppo progressivo del biometano, che si ottiene da rifiuti organici e scarti agricoli e agro-industriali, consentir\u00e0 in prospettiva di alimentare una percentuale significativa di veicoli a C-LNG, gas compresso e liquefatto, con gas rinnovabile e a zero CO2, contribuendo anche al raggiungimento degli obiettivi climatici e all\u2019economia circolare."}