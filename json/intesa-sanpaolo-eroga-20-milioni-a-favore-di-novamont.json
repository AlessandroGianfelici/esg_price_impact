{"date": "20201224", "category": "Il finanziamento \u00e8 destinato a due progetti di circular economy", "title": "Intesa Sanpaolo eroga 20 milioni a favore di Novamont", "text": "Intesa Sanpaolo e Novamont hanno sottoscritto un accordo per un finanziamento da 20 milioni di euro destinato a due interventi innovativi nell\u2019ambito dell\u2019economia circolare. Il primo intervento riguarda il completamento, a Terni, del primo impianto al mondo per la generazione da fonte rinnovabile di un nuovo monomero derivante da zuccheri, l\u2019acido furandicarbossilico, FDCA, che pu\u00f2 venire impiegato come materia prima per la produzione di biomateriali biodegradabili e compostabili di elevate performance; Il secondo intervento riguarda la costruzione, nello stabilimento di Bottrighe (RO), di un impianto di biometano da residui di fermentazione, che render\u00e0 il sito polesano il pi\u00f9 efficiente centro per la produzione di intermedi chimici da fonte rinnovabile in Europa per caratteristiche energetiche e aspetti ambientali. A Terni il programma di investimenti concordato con Intesa Sanpaolo prevede l\u2019integrazione a monte della filiera produttiva Novamont, con la realizzazione del primo impianto dimostrativo al mondo in grado di produrre il nuovo monomero FDCA, mediante una tecnologia di propriet\u00e0 Novamont. Il monomero, fino a oggi mai prodotto industrialmente da fonti rinnovabili, potr\u00e0 essere processato nelle linee esistenti in combinazione con altri biomonomeri della filiera Novamont per la sintesi di nuove bioplastiche compostabili, Mater-Bi di V generazione, idonee allo sviluppo di nuove applicazioni a elevato grado di rinnovabilit\u00e0 e altissima performance, in grado di sostituire gli imballaggi prodotti da fonti fossili e quindi di minimizzare la produzione di CO2. A Bottrighe, nello stabilimento Mater-Biotech primo al mondo per la produzione industriale di biobutandiolo da zuccheri attraverso fermentazione, il finanziamento circular di Intesa Sanpaolo consentir\u00e0 a Novamont di implementare su scala industriale un impianto di upgrading della qualit\u00e0 del biogas prodotto dalla fermentazione dei microrganismi esausti. A lavori conclusi, l\u2019impianto diverr\u00e0 il primo in Italia per la produzione di biocarburanti avanzati ottenuti dalla valorizzazione degli scarti di lavorazione certificato UNI/ISO 11567. Attraverso la tecnologia dell\u2019assorbimento chimico, tutto il biogas prodotto verr\u00e0 destinato all\u2019upgrading e si otterranno sia uno stream di biometano a elevata purezza, che potr\u00e0 essere immesso direttamente in rete, sia uno stream ricco di CO2, che potrebbe essere riutilizzabile in processi chimici e biotecnologici. Il finanziamento a Novamont rientra nel plafond circular da 6 miliardi di euro previsto dal Piano di Impresa 2018-2021 di Intesa Sanpaolo ed \u00e8 stato strutturato dalla Divisione IMI Corporate e Investment Banking, guidata da Mauro Micillo, con il supporto del Circular Economy Desk di Intesa Sanpaolo Innovation Center, societ\u00e0 dedicata all\u2019innovazione e alla diffusione dell\u2019economia circolare, presieduta da Maurizio Montagnese e guidata da Guido de Vecchi."}