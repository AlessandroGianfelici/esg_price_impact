{"date": "20210114", "category": "Stakeholder Partnership", "title": "Italgas lancia il \u201cProgetto Assicurazioni per Appaltatori\u201d a sostegno della catena di fornitura", "text": "Italgas ha dato il via al \u201cProgetto Assicurazioni per Appaltatori\u201d per consolidare e migliorare il rapporto con i fornitori e rilanciare le sfide della digitalizzazione e della sostenibilit\u00e0. Tra gli stakeholder, i partner e i fornitori sono da sempre determinanti nel successo del servizio offerto da Italgas, per questa ragione l\u2019obiettivo \u00e8 quello di lavorare in ottica di partnership e inclusivit\u00e0 insieme a tutti i fornitori con cui condividono professionalit\u00e0, competenza e valori che da circa due secoli contraddistinguono Italgas. Il Progetto \u201cAssicurazioni per Appaltatori\u201d consentir\u00e0 alle imprese che operano con Italgas di adempiere agli obblighi assicurativi in maniera totalmente innovativa rispetto al passato. Il tutto attraverso una piattaforma digitale online e grazie una nuova convenzione stipulata da Italgas sul mercato assicurativo. Un\u2019iniziativa dedicata esclusivamente ai fornitori del Gruppo, che operano quotidianamente con loro nella realizzazione e manutenzione di reti ed impianti, gas e acqua, nelle attivit\u00e0 affini alle costruzioni edilizie e di impianti con presenza di cantieri, nonch\u00e9 ai lavori di bonifica. Questo accordo permetter\u00e0 alle imprese di lavorare in sicurezza, ottenere garanzie ottimali a costi estremamente competitivi e di rendere pi\u00f9 veloci e efficienti quei processi aziendali che prima richiedevano tempi molto pi\u00f9 lunghi. Grazie a questo progetto, infatti, basteranno sole 4 ore per l\u2019approvazione del documento di Polizza, che sar\u00e0 immediatamente attivo e disponibile per l\u2019appaltatore.\u00a0 L\u2019iniziativa si inserisce nel pi\u00f9 ampio processo di digital transformation intrapreso negli ultimi anni da Italgas. Un\u2019innovazione portata avanti attraverso metodi e strumenti avanzati che mirano a velocizzare e migliorare i processi lavorativi. Con un unico grande obiettivo: ottimizzare l\u2019efficienza e l\u2019efficacia del servizio Italgas e quello di tutti i soggetti che collaborano con il Gruppo. Il Progetto vede gi\u00e0 coinvolte numerose imprese esterne che hanno gi\u00e0 sottoscritto in modo semplice e rapido le loro relative polizze. Ad oggi sono state emesse 94 polizze per un totale di oltre 50 contratti stipulati."}