{"date": "20201113", "category": "Forum della finanza sostenibile", "title": "PMI l\u201980% crede nella sostenibilit\u00e0, ma meno del 30% la integra nelle scelte", "text": "PMI e finanza sostenibile. Due mondi che iniziano a conoscersi, ma tra i quali resta ancora una distanza che si sta gradualmente colmando. Oltre l\u201980% delle PMI in Italia considera la sostenibilit\u00e0 un elemento importante nelle scelte strategiche e d\u2019investimento e per il 30% delle piccole aziende la sostenibilit\u00e0 rappresenta un fattore in grado di facilitare l\u2019uscita dalla crisi. Tuttavia le aziende di minori dimensioni che, per numero e vitalit\u00e0, rappresentano la colonna portante del sistema industriale italiano non hanno ancora iniziato un processo concreto di integrazione dei principi della sostenibilit\u00e0 nelle proprie strategie aziendali e nelle scelte finanziarie. E\u2019 il quadro che emerge dall\u2019analisi \u201cPMI italiane e sostenibilit\u00e0\u201d effettuata dal Forum per la Finanza Sostenibile in collaborazione con BVA Doxa intervistando 477 aziende distribuite su tutto il territorio nazionale e presentata ieri all\u2019apertura della nona edizione della Settimana SRI. Dall\u2019indagine emerge che anche se le aziende hanno compreso l\u2019importanza della sostenibilit\u00e0 e ne riconoscono il valore, ancora faticano a comprenderne il concreto beneficio in termini economici per l\u2019azienda. Per fare s\u00ec che sia realmente compreso l\u2019impatto delle politiche rispettose dell\u2019ambiente, sociali e della governance serve un ulteriore sforzo da parte di tutti gli attori coinvolti in termini di comunicazione. Il messaggio \u00e8 che occorre potenziare la promozione dei prodotti disponibili sul mercato e di focalizzare l\u2019informazione sui vantaggi concreti, anche in termini economici, delle politiche di sostenibilit\u00e0.  Siamo all\u2019inizio di una rivoluzione del modello economico che deve ancora essere compreso a fondo e non implica soltanto una scelta etica, ma porta benefici tangibili in termini di resilienza e minori rischi. Per questo, viene sottolineato dalla ricerca, il ricorso all\u2019Investimento Sostenibile e Responsabile (SRI) presenta ancora ampi margini di progressione. Infatti, solo un\u2019azienda su tre ha preso in considerazione i prodotti di finanza sostenibile e meno del 30% ha adottato strumenti come i rating di sostenibilit\u00e0 o ha redatto una Dichiarazione Non Finanziaria.  La ragione principale consiste nel fatto che promozione e comunicazione sono ancora limitate: al 70% delle aziende intervistate non \u00e8 mai stato proposto di valutare forme di finanziamento per progetti sostenibili. Gran parte delle PMI intervistate, infatti, chiede agli operatori finanziari di incrementare l\u2019informazione sulla finanza sostenibile, evidenziando casi di successo e vantaggi concreti in termini economico-finanziari, reputazionali e di marketing/posizionamento.  Le banche emergono come il principale punto di riferimento: la maggior parte delle PMI attribuisce loro una funzione importante, sia nella scelta degli strumenti finanziari (41% del campione), sia nella promozione dei prodotti SRI (per il 35%).  La maggior parte delle PMI considera la sostenibilit\u00e0 un elemento importante nelle attivit\u00e0 finanziarie e creditizie. Infatti, l\u201980% ritiene che gli operatori finanziari dovrebbero affiancare gli indicatori ESG a quelli tradizionali per valutare adeguatamente il merito creditizio; per il 33% i progetti sostenibili dovrebbero beneficiare di condizioni di finanziamento migliori. Il 70% dichiara di raccogliere dati ESG a uso interno, per gli stakeholder oppure da rendere disponibili al pubblico. Un\u2019azienda su tre ritiene che integrare la sostenibilit\u00e0 tra i criteri che guidano le scelte strategiche contribuir\u00e0 a uscire pi\u00f9 rapidamente dalla crisi economica scatenata dalla pandemia di COVID-19; il dato raggiunge il 39% tra le aziende con almeno 50 dipendenti. Nel nuovo contesto socioeconomico condizionato dalla pandemia, il 37% prevede infatti un aumento dell\u2019attenzione sulle tematiche ambientali, sociali e di governance (ESG). Per oltre l\u201980% delle PMI intervistate la sostenibilit\u00e0 \u00e8 un elemento importante nelle scelte strategiche e d\u2019investimento; pi\u00f9 di met\u00e0 del campione ha in programma di integrare considerazioni sui temi ESG nella strategia complessiva dell\u2019impresa. La dimensione ambientale \u00e8 quella pi\u00f9 conosciuta, apprezzata e codificata. I maggiori benefici che derivano dal perseguire iniziative di sostenibilit\u00e0 sono legati a strategie di marketing e di prodotto (nel 73% delle PMI intervistate), e al miglioramento della reputazione e dell\u2019attrattivit\u00e0 dell\u2019azienda (nel 52% dei casi). Le sfide per lavorare in chiave sostenibile sono rappresentate principalmente da costi pi\u00f9 elevati (52% del campione) e dalle difficolt\u00e0 burocratiche, per esempio per ottenere e mantenere le certificazioni (50%)."}