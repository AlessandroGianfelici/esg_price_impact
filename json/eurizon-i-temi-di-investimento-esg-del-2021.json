{"date": "20210129", "category": "Tendenze", "title": "Eurizon: i temi di investimento ESG del 2021", "text": "Nel 2020 gli investimenti legati alle tematiche ESG (Environmental, Social e Governance) hanno mostrato di essere stati tra i pi\u00f9 trainanti e interessanti dal punto di vista del rendimento. Nei 12 mesi alle spalle sono stati fatti notevoli passi in avanti nella lotta al cambiamento climatico, tendenza che vede impegnate un numero sempre maggiore di aziende e di cui si sono visti tuttavia solo i primi effetti. Ma lo scorso anno \u00e8 stato caratterizzato anche dal diffondersi del virus Covid-19 che ha portato l\u2019attenzione sui temi della salute e della sicurezza della popolazione e sul posto di lavoro, e sulla necessit\u00e0 di piani di rilancio e investimento per le difficolt\u00e0 impresse alle economie.  In questo scenario \u00e8 interessante capire quali saranno i settori o le tendenze su cui converr\u00e0 puntare nei prossimi 12 mesi nell\u2019ambito ESG. Magari per scovare, ad esempio, le prossime Tesla, la societ\u00e0 che ha portato alla ribalta il settore delle auto elettriche e il cui valore \u00e8 decuplicato in borsa nel 2020. ESGnews ha chiesto ad alcune tra le maggiori societ\u00e0 di asset management focalizzate sugli investimenti sostenibili quali saranno i temi di investimento pi\u00f9 interessanti per il 2021. Il primo intervento \u00e8 di Corrado Gaudenzi, Responsabile Long Term Sustainable Strategies di Eurizon, che, con asset in fondi sostenibili per 13,5 miliardi e un\u2019offerta di 52 prodotti declinati su strategie ESG, \u00e8 il principale operatore in Italia, all\u2019interno del gruppo Intesa Sanpaolo, il cui patrimonio di 17,9 miliardi in fondi sostenibili ne fa il leader in Italia con una quota di mercato superiore al 32%. Per Gaudenzi i due temi di investimento su cui focalizzare l\u2019attenzione nel 2020 sono l\u2019economia circolare, con il superamento del modello di consumo lineare basato su estrazione di materie prime, produzione e smaltimento dei rifiuti per sostituirlo a quello dove il riciclo e il riutilizzo permettono di attingere meno alle risorse del Pianeta e di trovare maggiore efficienza, e le societ\u00e0 che beneficeranno delle ricadute del piano di investimenti europei, che rappresenter\u00e0 un enorme driver di crescita nei prossimi anni. L\u2019economia circolare \u201cL\u2019economia circolare \u00e8 uno dei temi su cui il mercato punter\u00e0 sempre pi\u00f9 l\u2019attenzione. La definizione di \u201ceconomia circolare\u201d si riferisce alle aziende leader nella transizione da modalit\u00e0 di produzione basate sull\u2019estrazione di risorse scarse e sulla generazione di rifiuti, verso modalit\u00e0 di produzione in cui si utilizzano le risorse gi\u00e0 esistenti e non si generano rifiuti\u201d osserva Gaudenzi, che prosegue \u201cSul mercato l\u2019offerta di fondi specializzati su queste tipologie d\u2019investimenti \u00e8 al momento estremamente limitata. Penso che ci sar\u00e0 un\u2019onda di questi prodotti a partire da quando la Commissione europea avr\u00e0 realizzato una propria tassonomia, questo accelerer\u00e0 l\u2019ingresso sul mercato di molte SGR. Anche in Eurizon stiamo lavorando per creare un fondo equity fortemente caratterizzato su questo tema. Ci siamo trovati a rispondere a sollecitazioni esterne e abbiamo rilevato un\u2019offerta molto limitata in circolazione. Esistono solo alcuni prodotti che spesso sono piuttosto generici e, talvolta, utilizzano impropriamente il concetto \u201ccircular\u201d.\u201d \u201cL\u2019obiettivo del nostro investimento\u201d aggiunge il gestore di Eurizon, \u201c\u00e8 individuare le aziende leader in questo ambito, ossia quelle pi\u00f9 strutturate e avviate su questo percorso di trasformazione. Per arrivare a una categorizzazione ci vogliono risorse ed expertise ancora poco diffuse, nel nostro caso \u00e8 stato di grande supporto il fatto di appartenere a un gruppo bancario gi\u00e0 avviato in questo ambito. Il punto di partenza \u00e8 riuscire a misurare la \u201ccircolarit\u00e0\u201d. E la grande difficolt\u00e0 \u00e8 che, a differenza dei comparti tradizionali della finanza Sri, dove ci sono metriche e standard di rendicontazione riconosciuti (si pensi al Gri o agli Sasb), in questo caso \u00e8 ancora a livelli pioneristici. La stessa Ue, nel regolamento sulla Tassonomia, ha previsto che vengano definiti degli standard, ma al momento \u00e8 tutto ancora da costruire\u201d L\u2019obiettivo \u00e8 cercare di creare una sorta di tassonomia della circolarit\u00e0 per capire quali aziende siano veramente riuscite a mettere in piedi questo processo. \u201cNella creazione di questa strategia per ora abbiamo potuto costruire una griglia che consente di capire quali sono le aziende pi\u00f9 avanti in questo percorso,\u201d precisa Gaudenzi, \u201cma abbiamo bisogno di ulteriori informazioni, metriche e standard condivisi per creare un vero e proprio score. Inoltre, servirebbe una copertura su tutte le aziende, mentre oggi il set informativo non \u00e8 completo. Sono comunque convinto che la strada \u00e8 avviata e le prospettive sono positive. Ritengo che investire in questa tipologia di aziende sia positivo sia perch\u00e9, come dimostrano molte analisi, si rileva una riduzione del profilo di rischio sulle aziende che hanno un buon livello di circolarit\u00e0 e che operano in settori specifici esposti a rischi lineari, sia perch\u00e9 riconosciamo che essere in grado di andare \u201ccircolare\u201d in anticipo rispetto ai peer rappresenta un vantaggio competitivo soprattutto in alcuni settori industriali\u201d. Oltre all\u2019aspetto ambientale e di riduzione del rischio l\u2019attenzione \u00e8 anche sulla performance. \u201cIn termini di risultati attesi non abbiamo dati concreti, poich\u00e9 non esistono benchmark con cui un confronto sarebbe consistente. Ci sono per\u00f2 prime evidenze che danno segnali molto promettenti. In particolare le analisi della Ellen MacArthur Foundation, punto di riferimento in questo ambito, rilevano nel primo semestre 2020 una over performance media del 5% da parte dei prodotti che possono essere definiti \u201ccircular\u201d rispetto ai rispettivi benchmark\u201d rileva Gaudenzi. \u201cComplessivamente la stima del grado di \u201ccircolarit\u00e0\u201d delle societ\u00e0 quotate pu\u00f2 migliorare le nostre strategie di selezione dei titoli con un orizzonte di investimento a lungo termine. Di conseguenza, ritengo che l\u2019inclusione della dimensione della \u201ccircolarit\u00e0\u201d nel processo di investimento bottom-up potrebbe andare a beneficio trasversalmente di tutte le differenti tipologie di prodotti che gestiamo\u201d nota Gaudenzi. Gli investimenti pubblici green per il rilancio delle economie In risposta alla pandemia, i principali governi occidentali, in particolare quelli di Europa e Stati Uniti, stanno mettendo a punto una robusta agenda di investimenti infrastrutturali che, per la loro entit\u00e0 e per la loro durata, sono destinati a trasformare in profondit\u00e0 il tessuto economico nel corso del prossimo decennio. \u201cSi tratta di un\u2019iniziativa caratterizzata da impegni finanziari eccezionali che per raggiungere i propri obiettivi richieder\u00e0 anche una forte capacit\u00e0 di coinvolgimento e mobilitazione del settore privato. Le specifiche iniziative su cui il settore pubblico ingagger\u00e0 il settore privato sono in via di definizione e i singoli progetti devono ancora in larga parte essere definiti nei dettagli, ma alcune scelte di fondo appaiono gi\u00e0 chiare e possono costituire un\u2019utile guida per individuare i soggetti privati con maggiori possibilit\u00e0 di intercettare questa grande opportunit\u00e0 di crescita\u201d osserva Gaudenzi. \u201cL\u2019identikit dei possibili vincitori si pu\u00f2 disegnare sia a partire dall\u2019analisi dei singoli contesti aziendali, della loro capacit\u00e0 di innovare e di essere in relazione attiva con le comunit\u00e0, sia considerando i bisogni soddisfatti dai prodotti e servizi che vengono offerti da ogni azienda\u201d rileva il gestore di Eurizon. \u201cIl bisogno maggiore emerso dalla Pandemia e che trova in questa particolare fase storica un crescente consenso su entrambe le sponde dell\u2019Atlantico, \u00e8 quello di riuscire a coniugare la difesa dell\u2019ambiente con la sicurezza sociale, estendendo a pi\u00f9 persone possibile i benefici degli investimenti pubblici e privati. Lo slogan che caratterizza meglio questo bisogno \u00e8 creare green-jobs. Gli investimenti pubblici saranno quindi orientati principalmente ad incidere su attivit\u00e0 che massimizzano il perseguimento di obiettivi di natura ambientale e sociale. Un esempio lampante di attivit\u00e0 con queste caratteristiche \u00e8 costituito dalla riqualificazione energetica degli edifici pubblici e privati, un\u2019attivit\u00e0 che contribuisce alla riduzione delle emissioni di CO2 e contemporaneamente favorisce anche maggiori livelli occupazionali. Altre attivit\u00e0 con queste caratteristiche sono ipotizzabili nella riconversione dei sistemi di trasporto per favorire una mobilit\u00e0 sostenibile, dove il saldo netto finale dovr\u00e0 essere positivo sia sul fronte ambientale che su quello sociale\u201d conclude Gaudenzi."}