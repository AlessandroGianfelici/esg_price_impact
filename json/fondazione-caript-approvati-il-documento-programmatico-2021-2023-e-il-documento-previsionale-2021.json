{"date": "20210114", "category": "Sostegno al territorio ", "title": "Fondazione Caript, approvati il Documento programmatico 2021-2023 e il Documento previsionale 2021", "text": "L\u2019Assemblea dei Soci della Fondazione Caript, Cassa di risparmio di Pistoia e Pescia, ha espresso un parere favorevole, all\u2019unanimit\u00e0, sul Documento Programmatico per il triennio 2021-2023, DPT, e sul Documento Previsionale per l\u2019anno 2021, DPA.  Lo scorso anno \u00e8 stato completato il rinnovo di tutti gli organi dell\u2019ente con la nomina del presidente Lorenzo Zogheri, il rinnovo del Consiglio di Amministrazione, del Consiglio Generale e del Collegio dei Revisori dell\u2019ente. L\u2019Assemblea lo scorso 16 dicembre ha riconfermato per un nuovo mandato decennale i soci Corrado Artioli, Chetti Barni, Maria Cristina Brizzi, Roberto Cadonici, Giovanni Capecchi, Massimo Donnini, Renato Ferretti, Monica Marini, Stefano Pucci, Domenico Rauty e Tullio Tesi. Nel triennio 2021-2023 la Fondazione prevede di investire 40 milioni di euro a favore del territorio, di cui 15 milioni nel 2021, e i restanti 25 milioni suddivisi nel successivo biennio. La scelta di destinare all\u2019anno 2021 un ammontare delle erogazioni superiore \u00e8 dovuta alla convinzione che sia necessario intervenire subito, senza indugio e in modo tempestivo, massiccio e anticiclico, a sostegno della comunit\u00e0.  L\u2019erogazione delle somme stanziate per ciascun anno avverr\u00e0 secondo un ordine di priorit\u00e0 fra le cinque aree di intervento della Fondazione che privilegia l\u2019area sviluppo locale ed innovazione, e poi a seguire: l\u2019area cultura, l\u2019area sociale, l\u2019area educazione, istruzione, formazione e ricerca e l\u2019area salute alla quale, nel prossimo anno, saranno destinate comunque risorse per 1,5 milioni, cifra mai stanziata in precedenza. Nonostante il 2020 abbia fortemente e drammaticamente segnato anche la comunit\u00e0 locale, la Fondazione si consegna al nuovo anno forte dei propri risultati, come sempre pronta a mettersi a disposizione delle persone, con impegno, attenzione e fiducia.  "}