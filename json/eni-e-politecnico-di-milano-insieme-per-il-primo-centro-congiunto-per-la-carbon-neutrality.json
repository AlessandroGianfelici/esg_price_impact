{"date": "20210315", "category": "Net Zero", "title": "Eni e Politecnico di Milano, insieme per il primo Centro Congiunto per la Carbon Neutrality", "text": "Eni e Politecnico di Milano hanno siglato un nuovo accordo quadro nel corso di un evento online a cui hanno preso parte il Ministro dell\u2019Universit\u00e0 e della Ricerca Maria Cristina Messa, il Presidente di Regione Lombardia Attilio Fontana, il Rettore del Politecnico Ferruccio Resta, la Presidente di Eni, Lucia Calvosa e l\u2019Ad di Eni, Claudio Descalzi. L\u2019elemento strategico di questo nuovo accordo quadro, della durata di 5 anni estendibili a 7, \u00e8 la realizzazione del primo Centro Congiunto per l\u2019accelerazione dell\u2019applicazione di tecnologie innovative per la transizione energetica e la Carbon Neutrality. In questo Centro Congiunto verranno realizzati progetti specifici, individuati mediante iniziative di Technology Foresight e di analisi dedicate all\u2019accelerazione dei percorsi di sviluppo delle tecnologie e al loro deployment. A tali progetti lavoreranno a stretto contatto, in un ambiente in grado di facilitare la creazione di nuove idee e il loro rapido trasferimento al mercato, ricercatori, tecnologi ed esperti di accelerazione del time-to-market dei prodotti della ricerca di entrambe le parti. Il Centro Congiunto si inserisce all\u2019interno del progetto Innovation District che il Politecnico di Milano sta sviluppando nel suo polo milanese di Bovisa, per il quale ha gi\u00e0 ricevuto nel 2019 un importante finanziamento da parte di Regione Lombardia. L\u2019Ad di Eni Descalzi, ha commentato: \u201cAbbiamo rinnovato un accordo di importanza strategica che ci d\u00e0 grande forza per accelerare la transizione verso un\u2019energia sempre pi\u00f9 sostenibile. Il nostro \u00e8 un percorso ambizioso e concreto, per il quale abbiamo gi\u00e0 compiuto passi importanti, ma non possiamo portarlo a termine solo con il nostro impegno: occorre fare sistema a livello Paese, promuovere la cultura della circolarit\u00e0 e della Carbon Neutrality e mettere a fattore comune possibilit\u00e0 di investimento e know-how. L\u2019intesa di oggi grazie alla realizzazione del primo Centro Congiunto di Innovazione e Ricerca pone le basi perch\u00e9 questo possa accadere\u201d. \u201cL\u2019accordo siglato oggi tra Politecnico di Milano e Eni si inserisce in un quadro di sviluppo che punta alla creazione di un vero e proprio distretto di innovazione a nord di Milano. Il Centro \u00e8 parte integrante di un progetto ambizioso: il Parco dei Gasometri, che gi\u00e0 vede un impegno significativo da parte di Regione Lombardia. Istituzioni e imprese dunque impegnate su un fronte di ricerca e di innovazione, quello della transizione energetica e delle nuove tecnologie per l\u2019ambiente, che \u00e8 centrale per la ripresa del Paese, come indicato dal Piano Next Generation EU\u201d. ha aggiunto Resta, Rettore del Politecnico di Milano. Iniziata nel 2008, la collaborazione tra Eni e Politecnico di Milano ha potuto contare su investimenti in attivit\u00e0 di ricerca per circa 50 milioni di euro, portando a soluzioni innovative in diversi campi, tra i quali l\u2019Economia Circolare, la Carbon Neutrality e i sistemi di monitoraggio impiegati nell\u2019Asset Integrity Management. Il nuovo accordo quadro mira a consolidare l\u2019importante partnership tra Eni e Politecnico di Milano e a renderla ancora pi\u00f9 funzionale alle linee strategiche di sviluppo sostenibile, mediante l\u2019individuazione e la diffusione di nuove tecnologie"}