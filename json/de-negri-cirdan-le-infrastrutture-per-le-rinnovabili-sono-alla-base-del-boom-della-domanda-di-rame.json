{"date": "20210512", "category": "Materie prime", "title": "De Negri (Cirdan): le infrastrutture per le rinnovabili sono alla base del boom della domanda di rame", "text": "Le aspettative di una robusta ripresa economica post-Covid hanno sospinto il rally delle materie prime, con il contratto forward del rame che ha fatto registrare nuovi record storici. Il rame \u00e8 il terzo metallo pi\u00f9 utilizzato al mondo, dopo il ferro e l\u2019alluminio ed \u00e8 principalmente impiegato in settori fondamentalmente ciclici, come quelli delle costruzioni industriali e dei macchinari per la produzione industriale.  Un\u2019importante subcategoria dei ciclici (ovvero dei settori che beneficiano per primi dalla ripresa economica) \u00e8 proprio la costruzione industriale, per la quale stimiamo un\u2019ottima performance nel 2021 e 2022 e quindi un significativo utilizzo del rame. Inoltre, in un mondo in continua evoluzione, molti investitori hanno spostato il focus su investimenti ESG, ovvero investimenti nella finanza sostenibile, dunque anche in energie rinnovabili. \u201cIl rame, essendo uno dei migliori metalli conduttori di elettricit\u00e0 e calore, \u00e8 un materiale essenziale per la produzione e per la ristrutturazione delle reti energetiche sostenibili\u201d ha dichiarato Antonio De Negri, Founder e CEO di Cirdan Capital.  \u201cA questo proposito, prosegue De Negri, il nostro team ha stimato che il 60% della domanda di rame derivi dall\u2019impiego di esso per le reti di energia elettriche rinnovabili. Quindi, prevediamo che l\u2019attuale domanda di rame spinger\u00e0 ad un aumento di produzione globale del 4,5% nel 2021-2022. Questi fattori stanno riducendo vertiginosamente l\u2019offerta di rame e aumentando la domanda. Stimiamo quindi che l\u2019attuale \u201csuccesso del rame\u201d non sia il riflesso di una mera strategia di diversificazione del portafoglio da parte degli investitori, ma che appunto sia principalmente basata sui fondamentali di squilibrio tra domanda ed offerta\u201d.  Uno dei principali driver del prezzo dell\u2019asset class commodity \u00e8 proprio la scarsit\u00e0 del metallo. Tra tutte le commodity, quelle che stanno registrando le migliori performance, sono proprio quelle maggiormente in deficit. Ci\u00f2 \u201cgiustifica\u201d il prezzo del rolling forward sul rame con scadenza a 3 mesi, che ha registrato una performance del +99,60% anno su anno, ai valori correnti, passando dal valore di maggio 2020, $5,257 al valore di maggio 2021, $10,417. \u201cIn questo scenario, per il rame prevediamo una robusta e costante crescita per i prossimi quattro anni. Infatti, in un mercato fortemente rialzista, stimiamo che il rame possa raggiungere i 12,000 dollari entro il 2022, 14,000 dollari entro il 2024 e 15,000 dollari entro il 2025, con il prezzo target nei prossimi 12 mesi di 11,000 dollari per tonnellata\u201d ha concluso il CEO di Cirdan Capital."}