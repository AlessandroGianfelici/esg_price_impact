{"date": "20210512", "category": "Trimestrali 1Q21 ESG", "title": "Banca Generali approva i risultati del primo trimestre 2021, in forte crescita i prodotti ESG", "text": "Il Cda di Banca Generali ha approvato i risultati consolidati al 31 marzo 2021 archiviando il miglior trimestre di sempre nell\u2019ultimo anno del piano strategico. I ricavi totali ammontano a 239,9 milioni di euro, registrando una crescita del 13% rispetto allo stesso periodo dello scorso anno, mentre l\u2019utile netto ricorrente si \u00e8 attestato a 37,2 milioni, registrando una crescita del 13%.  Tra le soluzioni gestite, si evidenzia il progresso dei prodotti dedicati alla sostenibilit\u00e0. A fine marzo i prodotti ESG hanno toccato il 13,6% del totale, in forte crescita dal 7,7% del primo trimestre 2020 e dal 13% di fine 2020.  L\u2019istituto sottolinea \u201cl\u2019attenzione verso le soluzioni distintive dell\u2019offerta, come le gestioni tematiche, i contenitori di investimento assicurativi, e i fondi sostenibili (ESG), rafforzano le indicazioni favorevoli per i prossimi mesi, considerando anche che nei mesi estivi arriver\u00e0 un ulteriore ampliamento nell\u2019innovativa Sicav LUX IM\u201d. L\u2019Ad e Dg di Banca Generali,\u00a0Gian Maria Mossa, ha commentato: \u201cIl\u00a02021 \u00e8 partito molto bene, con un\u2019ulteriore accelerazione nell\u2019interesse per la nostra industria ed un risultato pro capite dei nostri banker decisamente superiore alla media del settore. La qualit\u00e0 dei nostri professionisti sul territorio, l\u2019impegno e la competenza dei colleghi di sede garantiscono, anche in una situazione eccezionale, un continuo focus su valore del servizio, ricerca di\u00a0innovazione e sostenibilit\u00e0 dei nostri risultati. Stiamo crescendo in tutte le direzioni anche grazie alla versatilit\u00e0 della nostra offerta ed al nostro\u00a0ecosistema digitale, offrendo soluzioni fortemente personalizzate per la cura del patrimonio dei nostri clienti\u201d. Le masse totali a fine periodo sono salite a\u00a077,5 miliardi\u00a0(+19% rispetto allo stesso periodo dello scorso anno, +4% da inizio 2021) evidenziando una costante ripresa dai minimi toccati nel marzo 2020 a seguito dello scoppio della pandemia. Le soluzioni gestite (fondi/Sicav e contenitori finanziari e assicurativi) sono cresciute a\u00a039,3 miliardi\u00a0(+30% anno su anno, +5% da inizio anno). Il loro peso si \u00e8 attestato al\u00a050,7% delle masse totali, in netto progresso rispetto al 46,3% dello scorso anno e al 50,2% di fine 2020."}