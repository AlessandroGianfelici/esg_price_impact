{"date": "20210126", "category": "Sustainable Fuel", "title": "Boeing vuole che tutta la sua flotta utilizzi carburanti sostenibili al 100% entro il 2030", "text": "Boeing si prefigge un obiettivo ambizioso per promuovere la sostenibilit\u00e0 a lungo termine dell\u2019aviazione commerciale. Il colosso degli aeromobili si \u00e8 infatti impegnato a garantire che la sua flotta di aerei commerciali entro il 2030 sia in grado di volare con un pieno al 100% formato da carburanti che possiedono un certificato di sostenibilit\u00e0. Boeing ha gi\u00e0 effettuato con successo una serie di voli di prova con aerei riforniti al 100% da combustibili sostenibili. Secondo l\u2019Air Transport Action Group, il Dipartimento dell\u2019Energia degli Stati Uniti, e secondo altri studi scientifici, i carburanti sostenibili per l\u2019aviazione riducono le emissioni di CO2 fino all\u201980% durante il ciclo di vita del carburante, con il potenziale di raggiungere il 100% in futuro.  I cosiddetti combustibili sostenibili per l\u2019aviazione non sono derivati da idrocarburi, ma possono essere prodotti da un\u2019ampia variet\u00e0 di materie prime, comprese piante non commestibili, rifiuti agricoli e forestali, rifiuti domestici non riciclabili, gas di scarico di impianti industriali e altre fonti. La sostenibilit\u00e0 dei combustibili \u00e8 assicurata attraverso certificazioni rilasciate da terze parti. Attualmente, i carburanti sostenibili per l\u2019aviazione vengono miscelati direttamente con il carburante convenzionale con un rapporto massimo consentito dagli attuali regolamenti sui carburanti del 50/50, Per soddisfare l\u2019impegno dell\u2019aviazione di ridurre le emissioni di carbonio del 50%, rispetto ai livelli del 2005, entro il 2050, gli aeroplani dovranno essere in grado di volare con carburanti sostenibili, al 100%, ben prima del 2050. \u201cIl nostro settore e i nostri clienti si impegnano ad affrontare il cambiamento climatico e i carburanti sostenibili per l\u2019aviazione sono la soluzione pi\u00f9 sicura e misurabile per ridurre le emissioni di carbonio del trasporto aereo nei prossimi decenni\u201d, ha affermato Stan Deal, Presidente e CEO di Boeing Commercial Airplanes. \u201cCi impegniamo a lavorare con le autorit\u00e0 di regolamentazione, le societ\u00e0 di motori e altre parti interessate per garantire che i nostri aeroplani, e alla fine la nostra industria, possano volare interamente con carburanti sostenibili\u201d. Boeing \u00e8, dopo Airbus che l\u2019ha superata nel 2020, la pi\u00f9 grande azienda aerospaziale del mondo e leader nelle forniture di aerei commerciali, di difesa, di sistemi spaziali e di sicurezza. Nella veste del principale esportatore statunitense, la societ\u00e0 supporta clienti commerciali e governativi in oltre 150 paesi. L\u2019impegno di Boeing \u00e8 determinare quali modifiche sono necessarie affinch\u00e9 i suoi aeroplani commerciali, attuali e futuri, possano volare con carburanti sostenibili al 100% e collaborare con le autorit\u00e0 normative e con tutti i stakeholders del settore per aumentare il limite di miscelazione in modo da garantire un uso esteso alle nuove soluzioni. \u201cCon una lunga storia di innovazione nei combustibili sostenibili per l\u2019aviazione, la certificazione della nostra famiglia di aeroplani per volare con combustibili sostenibili al 100% fa progredire in modo significativo il profondo impegno di Boeing a innovare e operare per migliorare il mondo\u201d, ha affermato Chris Raymond, Chief Sustainability Officer. \u201cI carburanti sostenibili per l\u2019aviazione sono collaudati e utilizzati ogni giorno, inoltre hanno un potenziale immediato e sufficiente per ridurre le emissioni di carbonio nel breve, e nel lungo, termine\u201d. Boeing ha collaborato con compagnie aeree e produttori di motori per condurre voli di prova sui biocarburanti a partire dal 2008, ottenendo l\u2019approvazione per i combustibili sostenibili nel 2011. Nel 2018, il programma di test di volo Boeing ecoDemonstrator ha realizzato il primo volo commerciale al mondo utilizzando combustibili sostenibili al 100% con un 777 Freighter, in collaborazione con FedEx Express. "}