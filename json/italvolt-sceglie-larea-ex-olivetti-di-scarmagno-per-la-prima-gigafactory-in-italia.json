{"date": "20210218", "category": "Transizione energetica", "title": "Italvolt sceglie l\u2019area ex Olivetti di Scarmagno per la prima Gigafactory in Italia", "text": "Italvolt, societ\u00e0 fondata e guidata da Lars Carlstrom, annuncia di aver scelto l\u2019area ex Olivetti di Scarmagno per la realizzazione della prima \u201cGigafactory\u201d in Italia, ovvero un impianto che sar\u00e0 dedicato alla produzione e allo stoccaggio di batterie a ioni di litio per veicoli elettrici. La prima fase del progetto, che prevede un investimento complessivo di circa 4 miliardi di euro, sar\u00e0 completata entro la primavera 2024. L\u2019area ex Olivetti di Scarmagno, di propriet\u00e0 del Fondo Monteverdi gestito da Prelios SGR, \u00e8 stata selezionata da Italvolt per le sue caratteristiche tecniche e per la sua collocazione geografica particolarmente favorevoli. Il sito \u00e8 oggi una vasta area industriale dismessa che si estende per circa 1 milione di mq, scelta gi\u00e0 ai tempi della Olivetti dagli architetti Marco Zanuso ed Eduardo Vittoria per la facilit\u00e0 dei collegamenti stradali, autostradali e ferroviari, sia con Ivrea che con la citt\u00e0 di Torino. Altro fattore che rende l\u2019area di Scarmagno ideale ad ospitare il progetto di Italvolt \u00e8 il suo forte legame con il tessuto produttivo del Piemonte che \u00e8 la prima regione in Italia per quanto riguarda la produzione industriale automotive. La Gigafactory di Italvolt, con 300.000 mq previsti e una capacit\u00e0 iniziale di 45 GWh, che potr\u00e0 raggiungere i 70 GWh, rappresenta un\u2019importante opportunit\u00e0 di rilancio economico-industriale dell\u2019area di Scarmagno, con un impatto significativo anche a livello regionale. Si stima infatti che nell\u2019impianto verranno impiegati circa 4.000 lavoratori, con un indotto che nel complesso potr\u00e0 arrivare a creare fino a 15.000 nuovi posti di lavoro. Il nuovo impianto, che sar\u00e0 in grado di rispondere in modo significativo alla crescente domanda di batterie in Europa, destinata ad aumentare a livello globale di 17 volte fino a circa 3.600 gigawatt (GWh) entro il 2030, sar\u00e0 progettato dalla divisione Architettura di Pininfarina, iconica casa di design automobilistico, che ha da poco celebrato i sui 90 anni di attivit\u00e0 e gi\u00e0 operativa su progetti di simile portata.\u00a0 Con una forte attenzione all\u2019impatto ambientale e sociale, Pininfarina intende progettare un impianto industriale di nuova generazione, intelligente e responsabile, applicando metodologie costruttive DFMA e aprendo l\u2019edificio al suo contesto, al fine di integrarlo nelle dinamiche economiche e sociali del territorio.\u00a0\u00a0Comau, leader mondiale nel campo dell\u2019automazione industriale, con oltre 45 anni di esperienza e una forte specializzazione nei processi di elettrificazione, sar\u00e0 il fornitore di soluzioni innovative, impianti e tecnologie per il gigaplant. Inoltre, Comau si occuper\u00e0 della realizzazione del laboratorio di Ricerca e Sviluppo che accoglier\u00e0 accademici e partner industriali impegnati nello sviluppo delle tecnologie pi\u00f9 all\u2019avanguardia nel settore della mobilit\u00e0 elettrica. Lars Carlstrom, CEO e fondatore di Italvolt, ha dichiarato: \u201cIl sostegno della Regione Piemonte, delle amministrazioni locali e delle associazioni di categoria \u00e8 stato oltre le nostre aspettative, l\u2019intensa e proficua collaborazione degli ultimi otto mesi \u00e8 stata determinante per la nostra decisione. Siamo particolarmente entusiasti di poter avviare il nostro progetto in Piemonte, dove abbiamo trovato la perfetta combinazione dei fattori che credo siano necessari per cogliere al meglio l\u2019opportunit\u00e0 dell\u2019industrializzazione verde: una solida tradizione industriale e un know-how tecnologico altamente specializzato proprio nell\u2019industria automobilistica. Siamo infine onorati di avere la possibilit\u00e0 di costruire la nostra Gigafactory nell\u2019area di Scarmagno, un tempo occupata dal polo industriale Olivetti, azienda che ha segnato la storia dell\u2019industria italiana e ancora oggi rappresenta un\u2019icona della tecnologia made in Italy\u201d."}