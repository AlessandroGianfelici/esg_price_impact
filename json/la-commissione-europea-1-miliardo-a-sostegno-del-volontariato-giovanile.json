{"date": "20210416", "category": "Corpo europeo di solidariet\u00e0 2021-2027", "title": "La Commissione europea, 1 miliardo a sostegno del volontariato giovanile", "text": "La Commissione europea ha pubblicato il primo invito a presentare proposte nel quadro del nuovo Corpo europeo di solidariet\u00e0 2021-2027. Il Corpo europeo di solidariet\u00e0 sostiene i giovani che desiderano impegnarsi in attivit\u00e0 di volontariato in una serie di ambiti. La priorit\u00e0 di quest\u2019anno, la salute, mobiliter\u00e0 volontari per lavorare a progetti che affrontino le sfide sanitarie, compreso l\u2019impatto della pandemia di COVID-19, e la ripresa. Con una dotazione di bilancio specifica di oltre 1 miliardo di euro per il periodo 2021-2027, il nuovo programma offre ad almeno 275 000 giovani l\u2019opportunit\u00e0 di contribuire ad affrontare sfide sociali e umanitarie attraverso il volontariato o la creazione di propri progetti di solidariet\u00e0. Per il primo anno d\u2019azione sono disponibili oltre 138 milioni.\u00a0 Margaritis Schinas, Vicepresidente per la Promozione del nostro stile di vita europeo, ha dichiarato: \u201cLa solidariet\u00e0 \u00e8 il fulcro del progetto europeo, sia all\u2019interno dell\u2019Unione sia con i nostri partner in tutto il mondo. Il nostro stile di vita europeo dimostra alle giovani generazioni che insieme siamo pi\u00f9 forti\u201d. Mariya Gabriel, Commissaria per l\u2019Innovazione, la ricerca, la cultura, l\u2019istruzione e i giovani, ha dichiarato: \u201cFar parte del Corpo europeo di solidariet\u00e0 \u00e8 anche un\u2019occasione preziosa per acquisire esperienza e sviluppare nuove competenze. Quest\u2019anno, con un\u2019attenzione particolare alle attivit\u00e0 e ai progetti nel settore della prevenzione e del sostegno alla salute, auspichiamo di mobilitare volontari anche per coadiuvare il nostro impegno congiunto nella lotta contro la pandemia di COVID-19\u201d. Il nuovo Corpo europeo di solidariet\u00e0 sostiene priorit\u00e0 politiche generali dell\u2019UE e agevola l\u2019intervento delle organizzazioni e dei giovani in questi ambiti. Quattro filoni d\u2019attivit\u00e0 sono particolarmente in auge: \u00c8 possibile presentare le candidature per entrambi gli inviti nell\u2019ambito del nuovo programma 2021-2027 a partire dal 15 aprile e fino al 5 ottobre 2021. Le domande volte a ottenere il marchio di qualit\u00e0 per il volontariato solidale possono essere presentate in qualsiasi momento. Il termine per richiedere il marchio di qualit\u00e0 per il volontariato nel settore degli aiuti umanitari \u00e8 il 22 settembre 2021. Qualsiasi organismo pubblico o privato pu\u00f2 presentare una domanda di finanziamento, con l\u2019ausilio delle agenzie nazionali del Corpo europeo di solidariet\u00e0 aventi sede in tutti gli Stati membri dell\u2019UE e nei paesi terzi associati al programma \u2013 l\u2019Islanda, il Liechtenstein, la Turchia e la Repubblica di Macedonia del Nord."}