{"date": "20201120", "category": "E-mobility", "title": "Enel entra nel mercato cinese dell\u2019e-mobility", "text": "Enel X, la business line di servizi energetici avanzati di Enel, ha inaugurato la prima sede commerciale in Cina, aprendo nel Paese un ufficio dedicato alla e-Mobility. Situata a Shanghai, Enel X China distribuir\u00e0 le tecnologie delle infrastrutture di ricarica di livello mondiale, i sistemi e le piattaforme per i veicoli\u00a0full electric\u00a0e ibridi, facendo leva sul rapido sviluppo del trasporto sostenibile nel Paese. Francesco Venturini, AD di Enel X, ha dichiarato: \u201cLa Cina \u00e8 il mercato pi\u00f9 ampio in termini di veicoli elettrici, con un percorso di sviluppo ambizioso e straordinario. Crediamo che Enel X possa dare un contributo significativo per raggiungere gli obiettivi sostenibili del Paese, fornendo le pi\u00f9 recenti tecnologie disponibili nel settore e collaborando con gli operatori di mercato per stimolare la tendenza inarrestabile all\u2019adozione della mobilit\u00e0 elettrica, soddisfacendo le esigenze immediate e contribuendo al contempo a offrire una maggiore stabilit\u00e0 nel futuro\u201d. Enel X China lavorer\u00e0 in collaborazione con produttori di automobili, clienti commerciali, industriali e residenziali, utility del settore elettrico, nonch\u00e9 con i mercati dell\u2019energia. Attraverso prodotti innovativi e soluzioni digitali, la societ\u00e0 fornir\u00e0 l\u2019infrastruttura di ricarica per la mobilit\u00e0 elettrica del futuro, inclusa una linea completa di stazioni di ricarica intelligenti e soluzioni personalizzate per famiglie, imprese e comuni."}