{"date": "20210422", "category": "Decarbonizzazione", "title": "Hera ridurr\u00e0 del 37% le emissioni entro il 2030", "text": "Hera annuncia l\u2019obiettivo di riduzione delle emissioni di gas serra: il 37% in meno entro il 2030 rispetto al 2019. Ad attestarlo \u00e8 il prestigioso network internazionale Science Based Target initiative (SBTi), nato dalla collaborazione tra CDP, Global Compact delle Nazioni Unite, World Resources Institute e WWF, ha ufficializzato, nella Giornata Mondiale della Terra, la validazione degli obiettivi di riduzione dei gas serra del Gruppo. \u201cLa validazione del nostro target di riduzione delle emissioni da parte del SBTi conferma la validit\u00e0 del nostro impegno per il clima e per l\u2019ambiente \u2013 afferma Stefano Venier, Ad del Gruppo Hera \u2013 Si tratta di un obiettivo particolarmente sfidante, considerando anche l\u2019impegno per lo scenario \u2018Well below 2\u00b0C\u2019, con riferimento alla riduzione sia delle nostre emissioni sia di quelle dei nostri clienti e fornitori. Ma siamo sulla strada giusta: nel 2020 le emissioni di gas serra hanno registrato una riduzione del 5,4% rispetto al 2019 e puntiamo a una diminuzione di oltre il 15% al 2024. I risultati gi\u00e0 ottenuti, insieme ai target in arco Piano, ci consentono quindi di guardare con fiducia all\u2019obiettivo di riduzione del 37% delle emissioni al 2030. Tra le azioni previste rientrano l\u2019ulteriore espansione del teleriscaldamento, la riqualificazione energetica di edifici e l\u2019avvio di iniziative per lo sviluppo dell\u2019idrogeno come vettore energetico fino all\u2019aumento dell\u2019uso di energia elettrica da fonte rinnovabile per i consumi interni, che passer\u00e0 dall\u201983% del 2019 al 100% gi\u00e0 entro il 2023. Per quanto riguarda il fronte interno, la multiutility ha gi\u00e0 raggiunto nel 2020 un calo del 6,2% dei propri consumi energetici (rispetto al 2013) e si \u00e8 posta come obiettivo di arrivare alla riduzione del 10% entro il 2030. Senza contare i progetti di water footprint per arrivare a ridurre del 25%, sempre al 2030, anche i propri consumi idrici (rispetto al 2017). Sul fronte delle imprese, i progetti sviluppati anche grazie alle societ\u00e0 del Gruppo dedicate ai servizi di efficienza energetica, Hera Servizi Energia e AcegasApsAmga Servizi Energetici, vanno dalle diagnosi energetiche, alla realizzazione di impianti \u201cchiavi in mano\u201d, fino a interventi di riqualificazione mirati. Attraverso la proposta multiservizio Hera Business Solution, inoltre, la multiutility pu\u00f2 offrire alle aziende anche la gestione sostenibile e integrata di rifiuti, acqua ed energia. Anche per quanto riguarda infine i clienti retail, gi\u00e0 oggi usufruiscono di energia al 100% da fonti rinnovabili e hanno gratuitamente a loro disposizione strumenti come il Diario dei consumi, per poter meglio valutare le loro abitudini e i risparmi ottenibili grazie a una riduzione degli sprechi."}