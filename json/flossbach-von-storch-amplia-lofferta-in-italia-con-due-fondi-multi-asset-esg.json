{"date": "20210211", "category": "Fondi ESG", "title": "Flossbach von Storch amplia l\u2019offerta in Italia con due fondi multi-asset ESG", "text": "Flossbach von Storch, uno dei pi\u00f9 grandi asset manager non bancari teutonici, ha lanciato in Italia i fondi multi-asset sostenibili FvS Foundation Defensive e FvS Foundation Growth che saranno accessibili agli investitori retail e wholesale italiani, attraverso le reti di consulenza finanziaria.  I due fondi, creati per le esigenze di diversificazione dei portafogli delle Fondazioni tedesche, si differenziano per le quote massime delle singole classi di attivit\u00e0. La componente azionaria del fondo FVS Foundation Defensive, ad esempio, pu\u00f2 arrivare ad un peso massimo del 35%, mentre nel fondo FVS Foundation Growth pu\u00f2 raggiungere un massimo del 75% del portafoglio. Gli investitori possono cos\u00ec selezionare l\u2019esposizione azionaria pi\u00f9 adatta agli obiettivi di investimento e profilo di rischio.  \u201cIl contesto dei tassi d\u2019interesse storicamente bassi e gli investimenti sostenibili rappresentano un\u2019enorme sfida per fondazioni e organizzazioni no profit, ma anche per molti investitori privati. Per questo motivo abbiamo deciso di aprire la nostra offerta a una platea di investitori pi\u00f9 ampia\u201d, ha dichiarato Kurt von Storch, fondatore e CEO di Flossbach von Storch AG.  La gestione degli investimenti \u00e8 basata su un approccio olistico e integra i fattori ESG nel processo di selezione degli asset da inserire in portafoglio, con attenzione alla governance aziendale a lungo termine, presupposto per un approccio responsabile alle questioni ambientali e sociali."}