{"date": "20210312", "category": "Finanziamenti S-Loan", "title": "Intesa Sanpaolo, 1,5 mln a Fratelli Carli per finanziare progetti di crescita sostenibile", "text": "Intesa Sanpaolo ha erogato un finanziamento S-Loan (Sustainability Loan) di 1,5 milioni di euro a Fratelli Carli, storica azienda olearia ligure e Societ\u00e0 Benefit, L\u2019operazione \u00e8 finalizzata al raggiungimento di due obiettivi di miglioramento ESG (Environmental, Social, Governance): il primo \u00e8 riferito all\u2019acquisto del 100% di energia elettrica con garanzia di origine, mentre il secondo riguarda l\u2019aumento del numero di clienti e fornitori coinvolti in attivit\u00e0 di sostenibilit\u00e0. Fratelli Carli, grazie al costante impegno rivolto alle attivit\u00e0 di innovazione sostenibile, nel 2014 \u00e8 stata la prima realt\u00e0 produttiva italiana a certificarsi Benefit Corporation e a trasformarsi poi, nel 2019, in Societ\u00e0 Benefit. Questo significa che l\u2019azienda ha impegni \u201csostenibili\u201d ben definiti e che delineano un chiaro orizzonte di azione. Tali impegni sono formalizzati all\u2019interno del nuovo Statuto, esplicitando cos\u00ec le finalit\u00e0 di beneficio comune che verranno perseguite. \u00abSiamo soddisfatti di questa operazione effettuata con Intesa Sanpaolo che ha ben interpretato le nostre esigenze. Grazie a questa collaborazione, continua con rinnovato impegno il nostro programma di \u201cprogresso responsabile\u201d. Siamo, infatti, motivati a proseguire nel costante miglioramento per essere un\u2019impresa che contribuisce attivamente a rigenerare le risorse e gli equilibri del sistema ambientale e sociale\u00bb dichiara il Direttore Generale di Fratelli Carli, Carlo Carli. \u00abEssere attenti alle esigenze del territorio, e in particolare alle istanze peculiari del comparto agroalimentare, \u00e8 al centro dell\u2019impegno e delle azioni del nostro Gruppo \u2013 dichiara Teresio Testa, direttore regionale Piemonte Valle d\u2019Aosta e Liguria Intesa Sanpaolo \u2013 E poter offrire il nostro supporto a realt\u00e0 di primo piano come Fratelli Carli \u00e8 un motivo di grande orgoglio. La storia di questa azienda \u00e8 un chiaro esempio di come un impegno consapevole e durevole nella sostenibilit\u00e0 possa rafforzare competitivit\u00e0 e performance economiche. \u00c8 un modo di fare impresa che va sviluppato con la massima priorit\u00e0 e con una pianificazione estremamente accurata, in risposta a nuove generazioni di consumatori sempre pi\u00f9 attenti e a un quadro normativo sempre pi\u00f9 stringente. Integrare nella valutazione del merito creditizio anche i temi della sostenibilit\u00e0 ci permette di orientare le nostre imprese su un percorso effettivo e credibile. Nelle tre regioni del nostro territorio, abbiamo in corso erogazioni di S-Loan per circa 50 milioni di euro e progetti finanziati con il plafond circular economy per ulteriori 30 milioni di euro.\u00bb"}