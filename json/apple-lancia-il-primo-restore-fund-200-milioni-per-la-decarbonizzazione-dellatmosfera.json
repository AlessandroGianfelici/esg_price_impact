{"date": "20210419", "category": "Decarbonizzazione", "title": "Apple lancia il primo Restore Fund, 200 milioni per la decarbonizzazione dell\u2019atmosfera", "text": "Apple ha presentato un\u2019iniziativa volta alla rimozione del carbonio, la prima nel suo genere, chiamata Restore Fund, che investir\u00e0 in progetti forestali per rimuovere il carbonio dall\u2019atmosfera, generando al contempo un ritorno finanziario per gli investitori. Lanciato in collaborazione con Conservation International e Goldman Sachs, il fondo di 200 milioni di dollari di Apple avr\u00e0 l\u2019obiettivo di rimuovere almeno un milione di tonnellate di anidride carbonica ogni anno dall\u2019atmosfera, equivalente alla quantit\u00e0 di carburante utilizzato da oltre 200.000 veicoli passeggeri, dimostrando al contempo un modello finanziario praticabile che pu\u00f2 aiutare ad aumentare gli investimenti nel ripristino delle foreste. \u201cLa natura ci offre alcuni degli strumenti migliori per rimuovere carbonio dall\u2019atmosfera. Foreste, paludi e distese erbose prelevano carbonio dall\u2019atmosfera e lo immagazzinano permanentemente nel suolo, nelle radici e nei rami,\u201d ha dichiarato Lisa Jackson, Vice President di Environment, Policy, and Social Initiatives di Apple. \u201cCon la creazione di un fondo che generi sia un ritorno finanziario che effetti reali e misurabili sul carbonio, miriamo a guidare un cambiamento pi\u00f9 ampio in futuro, incoraggiando l\u2019investimento nella rimozione del carbonio in tutto il mondo. La nostra speranza \u00e8 che altri condividano i nostri obiettivi e contribuiscano con le loro risorse a sostenere e proteggere gli ecosistemi fondamentali.\u201d Questa iniziativa rientra nel pi\u00f9 ampio obiettivo di Apple di diventare carbon neutral in tutta la sua catena del valore entro il 2030. Entro quell\u2019anno l\u2019azienda intende infatti eliminare direttamente il 75% delle emissioni dalla catena di fornitura e dai prodotti, mentre il fondo compenser\u00e0 il restante 25% delle emissioni generate da Apple rimuovendo carbonio dall\u2019atmosfera. Gli alberi assorbono carbonio durante la loro crescita: le ricerche stimano che le foreste tropicali possono trattenere pi\u00f9 carbonio di quanto ne abbia emesso il genere umano negli ultimi 30 anni con la combustione di carbone, petrolio e gas naturale, e questo malgrado la continua deforestazione. Questa collaborazione mira a sbloccare il potenziale di questa soluzione naturale ampliandone la portata cos\u00ec da renderla appetibile per le imprese. Per assicurarsi che il carbonio immagazzinato nelle foreste venga accuratamente quantificato e trattenuto permanentemente fuori dall\u2019atmosfera, il Restore Fund utilizzer\u00e0 solidi standard internazionali sviluppati da organizzazioni riconosciute come Verra, il Gruppo intergovernativo sui cambiamenti climatici e la Convenzione quadro delle Nazioni Unite sul clima.\u201cL\u2019innovazione \u00e8 il cuore dell\u2019approccio Apple alle soluzioni per contrastare il cambiamento climatico\u201d ha affermato Dina Powell, Global Head Sustainability and Inclusive Growth di Goldman Sachs. \u201cConcordiamo tutti sul fatto che l\u2019emergenza climatica richieda la collaborazione fra il capitale privato e iniziative nuove e gi\u00e0 consolidate che mirino alla sostenibilit\u00e0 rimuovendo carbonio dall\u2019atmosfera con rigore e standard elevati. Siamo certi che questo fondo possa catalizzare significativi investimenti aggiuntivi per ridurre l\u2019impatto sul clima.\u201d"}