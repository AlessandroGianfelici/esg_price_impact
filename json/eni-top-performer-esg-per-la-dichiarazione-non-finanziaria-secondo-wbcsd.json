{"date": "20201030", "category": "DNF", "title": "Eni, Top Performer ESG per la Dichiarazione non finanziaria secondo WBCSD", "text": "Eni \u00e8 stata inclusa, per il secondo anno consecutivo, tra le 10 aziende con la migliore reportistica di sostenibilit\u00e0 nell\u2019analisi del World Business Council for Sustainable Development (WBCSD), classificandosi tra i Top Performer. L\u2019indagine del WBCSD viene effettuata annualmente con l\u2019obiettivo di migliorare le azioni delle imprese verso una transizione sostenibile. L\u2019edizione di quest\u2019anno ha coinvolto 158 aziende di vari settori. Nell\u2019analisi del WBCSD Eni \u00e8 citata come esempio di good practice in ambito \u201cSustainability governance\u201d, per la chiara descrizione dei ruoli e delle responsabilit\u00e0 del Consiglio di Amministrazione e dei Comitati sulle tematiche di sostenibilit\u00e0, e in particolare sul clima. Tra gli elementi valutati positivamente, inoltre, anche la distinzione tra ruoli gestionali a livello centrale e locale e la distinzione tra gli obiettivi di sostenibilit\u00e0 del piano di incentivazione di breve termine e di quello a lungo termine dell\u2019AD di Eni, con obiettivi separati fissati per i dirigenti con responsabilit\u00e0 strategiche. \u201cSiamo orgogliosi di questo risultato, che conferma il valore delle nostre iniziative per la sostenibilit\u00e0, frutto di un percorso avviato nel 2014, con il lancio di un nuovo modello di business, di una nuova mission e di una strategia di lungo termine al 2050 che coniuga sostenibilit\u00e0 economico-finanziaria, ambientale e sociale con l\u2019obiettivo di accelerare la transizione energetica\u201d, ha detto Claudio Descalzi, AD di Eni. Eni for 2019, l\u2019ultimo report di sostenibilit\u00e0 pubblicato dall\u2019azienda a maggio 2020, illustra i pi\u00f9 recenti risultati di questo percorso. Entro i prossimi 30 anni, Eni punta a diventare leader nella produzione e vendita di prodotti decarbonizzati, riducendo le emissioni dirette e indirette dei prodotti energetici venduti dell\u201980% rispetto al 2018. Il WBCSD \u00e8 un\u2019organizzazione globale che comprende oltre 200 aziende fra le pi\u00f9 importanti al mondo, che si impegnano concretamente per accelerare la transizione verso uno sviluppo sostenibile. Le aziende associate provengono da diversi settori di attivit\u00e0 e da tutte le principali economie, con un fatturato complessivo di oltre 8,5 trilioni di dollari e con 19 milioni di dipendenti.\u00a0"}