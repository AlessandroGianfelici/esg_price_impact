{"date": "20210330", "category": "L'opinione di Silke Humbert Head Product Specialists di Swisscanto Invest", "title": "\u201cL\u2019elefante nella stanza\u201d: i dati sulle emissioni Scope 3", "text": "Le societ\u00e0 stanno reagendo alla crescente consapevolezza del cambiamento climatico. Presentano rendiconti sulle proprie emissioni di gas a effetto serra e stanno adattando i processi di produzione e di lavoro. Questi cambiamenti, tuttavia, non saranno sufficienti per raggiungere gli obiettivi sul clima dell\u2019Accordo di Parigi. Una delle ragioni principali di questo prevedibile fallimento \u00e8 la scarsa considerazione della variabile Scope 3. L\u2019indicatore Scope 3 nasce su iniziativa del GHG Protocol allo scopo di misurare le emissioni indirette di gas serra dovute alla catena di approvvigionamento di una societ\u00e0 e ai clienti. Lo Scope 3 pu\u00f2 quindi servire come leva essenziale, tra le altre, per definire nuovi parametri di riferimento ai sensi degli obiettivi dell\u2019Accordo di Parigi. Un\u2019implementazione coerente dello Scope 3, con una registrazione dettagliata delle emissioni di gas serra nelle catene di approvvigionamento, rappresenta ovviamente un carico di lavoro considerevole. Siamo per\u00f2 fortemente convinti che un processo di \u201cdistruzione creativa\u201d, secondo il grande economista Schumpeter, possa iniziare o sia gi\u00e0 in corso attraverso l\u2019uso di modelli di business sostenibili, la conservazione delle risorse e l\u2019economia circolare. Riguardo alle emissioni di gas serra di una societ\u00e0, si distingue tra Scope 1, Scope 2 e Scope 3: Ogni societ\u00e0 pu\u00f2 gestire e quantificare in modo relativamente semplice le emissioni di gas serra generate dal proprio processo produttivo (Scope 1 e Scope 2) facendo affidamento sulla forma di energia acquistata.  Le emissioni di Scope 3, invece, sono difficilmente quantificate. Perch\u00e9? La risposta \u00e8 semplice: secondo le societ\u00e0, \u201cle emissioni a monte e a valle del processo produttivo sono al di fuori del nostro controllo. Non abbiamo dati su di loro\u201d. Non \u00e8 chiaro inoltre come affrontare le filiere complesse. Ci sono quindi molti ostacoli alla misurazione dello Scope 3, anche se vi sono gi\u00e0 suggerimenti costruttivi su questo, come definiti dal GHG Protocol. Una registrazione pi\u00f9 ampia delle emissioni di Scope 3 sarebbe gi\u00e0 importante, poich\u00e9 questa categoria comprende la maggior parte delle emissioni di gas serra, come mostrato nel grafico seguente utilizzando come esempio l\u2019indice MSCI All Country World Investable Market (ACWI IMI) che fornisce l\u2019accesso a titoli di 23 paesi sviluppati e 27 paesi emergenti di tutto il mondo. L\u2019indice include i titoli dei segmenti Large Caps, Mid Caps e Small Caps. \u00c8 chiaro che le emissioni della categoria Scope 3 sono quasi tre volte superiori a quelle delle categorie Scope 1 e Scope 2 considerate complessivamente. Si pu\u00f2 anche notare che lo Scope 3 deriva principalmente dall\u2019area \u201cdownstream\u201d, ovvero dall\u2019utilizzo dei prodotti da parte dei clienti/utenti finali. Facendo qualche esempio, in Apple pi\u00f9 di tre quarti delle emissioni della categoria Scope 3 provengono dalla produzione di (pre)prodotti nella catena di approvvigionamento. Anche per societ\u00e0 energetiche come Shell o BP, pi\u00f9 di tre quarti delle emissioni rientrano nella categoria Scope 3. In questo caso non provengono dalla catena di approvvigionamento, ma dall\u2019utilizzo delle materie prime da parte dell\u2019utilizzatore finale. \u00c8 certamente lodevole che le societ\u00e0 organizzino i propri processi produttivi in \u200b\u200bmodo da ridurre le emissioni nelle categorie Scope 1 e 2. Ma questo, da solo, non sar\u00e0 sufficiente per raggiungere l\u2019obiettivo climatico dell\u2019Accordo di Parigi. Il vero impatto sul clima proviene dalle emissioni di Scope 3. Oggi societ\u00e0 come Apple e Microsoft si stanno concentrando anche sulle emissioni generate nelle catene di approvvigionamento e dall\u2019uso finale. L\u2019esempio di Apple mostra che vi \u00e8 ancora molto da fare. In Apple, solo l\u20191% dell\u2019impronta di CO2 proviene dalle emissioni Scope 1 e 2, il resto proviene dallo Scope 3 (catena di approvvigionamento 76%, uso finale 14%, trasporto 5%, varie 5%). Quindi, se Apple \u00e8 seriamente intenzionata a fare qualcosa per il clima, deve tenere sotto controllo la propria catena di approvvigionamento e questo \u00e8 esattamente ci\u00f2 che Apple propone. Stiamo andando verso l\u2019autoregolamentazione aziendale o verso nuovi regolamenti legali? Questo dovrebbe essere uno dei temi principali delle prossime conferenze internazionali sul clima e delle riunioni del World Economic Forum. Lo Scope 3 gioca un ruolo importante tra le societ\u00e0 e gli investitori, non solo per il clima, ma anche per i ritorni finanziari. Con gli attuali sforzi dei governi e delle societ\u00e0 per raggiungere l\u2019obiettivo sul clima dell\u2019Accordo di Parigi e ridurre le emissioni di gas serra, le tecnologie verdi stanno diventando sempre pi\u00f9 importanti e richieste. Infatti, i prezzi delle azioni dei produttori di impianti solari sono aumentati notevolmente negli ultimi tempi. Gli impianti solari consentono ai propri utenti di generare energia senza emissioni nocive e, di conseguenza, avere emissioni Scope 3 molto basse. Tuttavia, la produzione di impianti solari genera anche emissioni di CO2, ed \u00e8 per questo che i produttori di pannelli solari hanno valori di emissioni Scope 1 e 2 pi\u00f9 alti delle societ\u00e0 finanziarie. \u00c8 quindi chiaro che gli investitori che considerano solo le societ\u00e0 con dati Scope 1 e Scope 2, attualmente bassi, quando selezionano le aziende ecologiche, non stanno necessariamente beneficiando dei pionieri della decarbonizzazione. Ma data la difficolt\u00e0 di ottenere dati affidabili sullo Scope 3 oggi, come possiamo identificare i vincitori della decarbonizzazione? Per questo, sono necessarie ricerca fondamentale e competenze per valutare la portata delle nuove tecnologie e le nuove condizioni quadro politiche. Nell\u2019ambito dell\u2019engagement e del dialogo diretto con le societ\u00e0, Swisscanto Invest attribuisce grande importanza all\u2019adesione delle societ\u00e0 all\u2019iniziativa Science-Based Target, che mira a perseguire una strategia climatica trasparente. Le societ\u00e0 che seguono un chiaro percorso di decarbonizzazione e possono documentare questo percorso con un sistema di reportistica Scope 3 lungimirante non solo contribuiscono a un clima migliore, ma saranno anche vincenti in Borsa."}