{"date": "20210329", "category": "Green Deal", "title": "Green Deal, la Commissione Ue presenta azioni per promuovere la produzione biologica", "text": "La Commissione europea ha presentato un piano d\u2019azione per lo sviluppo della produzione biologica. Obiettivo generale del piano \u00e8 stimolare la produzione e il consumo di prodotti biologici, per fare s\u00ec che entro il 2030 il 25 % dei terreni agricoli sia destinato all\u2019agricoltura biologica e che l\u2019acquacoltura biologica registri un significativo aumento. La produzione biologica presenta una serie di importanti benefici: i campi a coltura biologica hanno circa il 30 % in pi\u00f9 di biodiversit\u00e0, gli animali da allevamenti biologici godono di un livello pi\u00f9 elevato di benessere e assumono meno antibiotici, gli agricoltori dediti alla produzione biologica hanno redditi pi\u00f9 elevati e sono pi\u00f9 resilienti e i consumatori sanno esattamente cosa acquistano grazie al logo biologico dell\u2019UE. Il piano d\u2019azione \u00e8 in linea con il Green Deal Europeo e le strategie Dal produttore al consumatore e Biodiversit\u00e0. Il piano d\u2019azione \u00e8 concepito per fornire al settore biologico, gi\u00e0 in rapida crescita, gli strumenti adeguati per raggiungere l\u2019obiettivo del 25 %. Al fine di garantire una crescita equilibrata del settore, il piano d\u2019azione propone 23 azioni strutturate attorno a 3 assi: dare impulso ai consumi, aumentare la produzione e migliorare ulteriormente la sostenibilit\u00e0 del settore. La Commissione incoraggia gli Stati membri a elaborare piani d\u2019azione nazionali per l\u2019agricoltura biologica al fine di aumentare la loro quota in questo ambito. Vi sono differenze significative tra la quota di terreni agricoli destinata negli Stati membri alla produzione biologica: essa oscilla infatti tra lo 0,5 % a pi\u00f9 del 25 %. I piani d\u2019azione nazionali per l\u2019agricoltura biologica integreranno i piani strategici nazionali della PAC (Piano agricolo comune), istituendo misure che vadano oltre l\u2019ambito dell\u2019agricoltura e l\u2019offerta garantita nell\u2019ambito della PAC. Promuovere i consumi L\u2019aumento del consumo di prodotti biologici sar\u00e0 fondamentale per incoraggiare gli agricoltori a convertirsi all\u2019agricoltura biologica e aumentarne quindi la redditivit\u00e0 e la resilienza. A tal fine, il piano d\u2019azione propone diverse azioni concrete volte a stimolare la domanda, mantenere la fiducia dei consumatori e avvicinare gli alimenti biologici ai cittadini. Ci\u00f2 implica, fra l\u2019altro: fornire informazioni e presentare comunicazioni sulla produzione biologica, promuovere il consumo di prodotti biologici, stimolare un maggiore utilizzo dei prodotti biologici nelle mense pubbliche mediante appalti pubblici e aumentare la distribuzione di prodotti biologici nell\u2019ambito del Programma dell\u2019 UE destinato alle scuole.\u00a0 Le azioni mirano anche, ad esempio, a prevenire le frodi, aumentare la fiducia dei consumatori e migliorare la tracciabilit\u00e0 dei prodotti biologici. Anche il settore privato pu\u00f2 svolgere un ruolo significativo, ad esempio premiando i dipendenti con \u201cbuoni bio\u201d che possono essere utilizzati per acquistare alimenti biologici. Aumentare la produzione Attualmente circa l\u20198,5 % della superficie agricola dell\u2019UE \u00e8 coltivata con metodi biologici e le proiezioni indicano che, con l\u2019attuale tasso di crescita, l\u2019UE raggiunger\u00e0 il 15-18 % entro il 2030. Il presente piano d\u2019azione fornisce gli strumenti per accelerare ulteriormente questa tendenza e raggiungere il 25 %. Se da un lato il piano d\u2019azione \u00e8 largamente incentrato sull'\u201deffetto trainante\u201d della domanda, la politica agricola comune rester\u00e0, dall\u2019altro, uno strumento fondamentale per sostenere la riconversione.\u00a0 Attualmente circa l\u20191,8 % dei fondi della PAC (7,5 miliardi) \u00e8 utilizzato per sostenere l\u2019agricoltura biologica. La futura PAC comprender\u00e0 regimi ecologici sostenuti da una dotazione di 38-58 miliardi per il periodo 2023-2027, in funzione dell\u2019esito dei negoziati sulla PAC. Per promuovere l\u2019agricoltura biologica possono essere utilizzati i regimi ecologici. Oltre alla PAC, tra gli strumenti fondamentali figurano l\u2019organizzazione di eventi informativi e la creazione di reti per la condivisione delle migliori pratiche, la certificazione per gruppi di agricoltori pi\u00f9 che per singoli, la ricerca e l\u2019innovazione, l\u2019uso della tecnologia blockchain e di altre tecnologie per migliorare la tracciabilit\u00e0, aumentando la trasparenza del mercato, rafforzando la trasformazione a livello locale e su piccola scala, sostenendo l\u2019organizzazione della catena Alimentare e migliorando l\u2019alimentazione animale. Per migliorare la sensibilizzazione sulla produzione biologica, la Commissione organizzer\u00e0 annualmente una \u201cGiornata della produzione biologica\u201d nell\u2019UE come pure l\u2019assegnazione di riconoscimenti nella catena alimentare biologica, al fine di premiare l\u2019eccellenza in tutte le fasi di tale catena. La Commissione incoragger\u00e0 inoltre lo sviluppo di reti di turismo biologico attraverso la creazione di \u201cbiodistretti\u201d. Con \u201cbiodistretti\u201d si intendono zone in cui in cui agricoltori, cittadini, operatori turistici, associazioni e autorit\u00e0 pubbliche collaborano per una gestione sostenibile delle risorse locali basata su principi e pratiche biologici. Il piano d\u2019azione rileva inoltre che l\u2019acquacoltura biologica, pur essendo un settore relativamente nuovo, presenta un notevole potenziale di crescita. I nuovi orientamenti dell\u2019UE sullo sviluppo sostenibile dell\u2019acquacoltura nella UE, di prossima pubblicazione, incoraggeranno gli Stati membri e i portatori di interessi a sostenere un aumento della produzione biologica in tale settore. Migliorare la sostenibilit\u00e0 Infine, esso punta a migliorare ulteriormente i risultati dell\u2019agricoltura biologica in termini di sostenibilit\u00e0. Per conseguire tali obiettivi le azioni saranno finalizzate a migliorare il benessere degli animali, garantire la disponibilit\u00e0 di sementi biologiche, ridurre l\u2019impronta di carbonio del settore e minimizzare l\u2019uso di plastica, acqua ed energia. Obiettivo della Commissione \u00e8 inoltre l\u2019aumento della quota di ricerca e innovazione (R&I), destinando almeno il 30 % del bilancio alle azioni di ricerca e innovazione nei settori dell\u2019agricoltura, della silvicoltura e delle zone rurali a tematiche specifiche o rilevanti per il settore biologico. La Commissione seguir\u00e0 da vicino i progressi, facendo il punto ogni anno con i rappresentanti del Parlamento europeo degli Stati membri e dei portatori di interessi e pubblicando relazioni di avanzamento semestrali e una revisione intermedia.  "}