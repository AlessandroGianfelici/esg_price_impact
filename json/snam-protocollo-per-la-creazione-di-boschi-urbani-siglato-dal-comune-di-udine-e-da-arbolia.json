{"date": "20210211", "category": "Decarbonizzazione", "title": "Snam, protocollo per la creazione di boschi urbani siglato dal Comune di Udine e da Arbolia", "text": "Arbolia, societ\u00e0 benefit nata da una collaborazione tra Fondazione Cassa Depositi e Prestiti e Snam, e il Comune di Udine hanno sottoscritto un protocollo d\u2019intesa finalizzato alla possibile creazione di boschi urbani in citt\u00e0.\u00a0 L\u2019accordo, di durata quinquennale, prevede l\u2019individuazione di terreni oggetto di possibili progetti di imboschimento sul territorio comunale, di comune accordo tra l\u2019amministrazione e la societ\u00e0, e la successiva presentazione da parte di Arbolia di una proposta di interventi secondo le modalit\u00e0 individuate d\u2019intesa con il Comune nel rispetto della normativa di legge e regolamentare applicabile.\u00a0 Arbolia si occuper\u00e0 di ricercare finanziatori e sponsor per le iniziative di imboschimento e, una volta definiti i progetti, della messa a dimora di alberi e arbusti di specie autoctone sui terreni individuati. Arbolia garantir\u00e0 anche la manutenzione del bosco per i due anni successivi, al termine dei quali manutenzione e gestione della nuova area verde saranno curate direttamente dal Comune di Udine.\u00a0  "}