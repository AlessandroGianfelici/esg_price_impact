{"date": "20210517", "category": "Innovazione", "title": "Banca Generali: l\u2019innovazione \u00e8 sostenibile e digitale", "text": "Il nuovo digital talk\u00a0\u201cPercorsi di Innovazione, energia e risparmio alla sfida della digitalizzazione\u201d\u00a0ha visto il confronto di\u00a0Gian Maria Mossa, Ad di Banca Generali, con il CEO di Enel X\u00a0Francesco Venturini\u00a0e il Direttore dell\u2019Osservatorio Fintech & Insurtech del Politecnico di Milano,\u00a0Laura Grassi. In questo modo\u00a0il mondo del risparmio,\u00a0dell\u2019impresa\u00a0e\u00a0dell\u2019universit\u00e0\u00a0si incontrano per raccontare le sfide legate a\u00a0innovazione\u00a0e\u00a0sostenibilit\u00e0, con un focus sulle nuove generazioni. Al centro del loro dialogo, moderato dal giornalista\u00a0Nicola Porro, grande spazio \u00e8 stato riservato al mondo e\u00a0alle prospettive dei pi\u00f9 giovani\u00a0che guideranno la ripresa. Mossa\u00a0ha commentato: \u201cAbbiamo circa\u00a020 mila ragazzi sotto i trent\u2019anni\u00a0come clienti rispetto ai 300mila complessivi, il 6,5% che per\u00f2 gestiscono meno dell\u20191% degli assets. La fotografia dell\u2019Italia:\u00a0i clienti giovani\u00a0ci sono, ma\u00a0dal punto di vista dei risparmi purtroppo sono ancora pochi. In ogni caso, ci sono temi forti che attraversano tutte le generazioni, come quello della user experience che deve essere semplice, veloce e deve permettere anche ai nostri banker di migliorare la qualit\u00e0 del servizio\u201d. Venturini\u00a0conferma che un cambio di passo \u00e8 alle porte e spiega: \u201cOggi rispetto al passato quando si parla di innovazione c\u2019\u00e8 finalmente da parte di tutti la consapevolezza che questa sia la soluzione per tutto. E quindi ci sonograndi capitali\u00a0e di conseguenza\u00a0opportunit\u00e0\u00a0per tutti i giovani perch\u00e9 ci sono\u00a0enormi possibilit\u00e0 di investimento. \u00c8 il grande cambiamento: l\u2019innovazione la vediamo sotto questo punto di vista e i trend che la caratterizzano sono\u00a0sostenibilit\u00e0 e digitale\u201d. Fintech\u00a0e i giovani sono stati al centro della riflessione proposta dalla docente del MIP\u00a0Laura Grassi\u00a0che ha sottolineato: \u201cI nostri studenti sono molto soddisfatti e utilizzano frequentemente i servizi fintech. Si tratta di soluzioni che vogliono implementare e da parte nostra cerchiamo di trasmettere loro non solo le competenze tecniche ma anche la capacit\u00e0 di\u00a0riconoscere i bisogni che sono alla base di queste innovazioni\u201d."}