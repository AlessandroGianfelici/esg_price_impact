{"date": "20201124", "category": "Presentata la nuova road map del gruppo", "title": "Enel, investir\u00e0 190 mld per la transizione energetica nel piano industriale 2021- 2023", "text": "Enel prevede di investire 190 miliardi di euro nella transizione energetica, nei prossimi tre anni . Il gruppo ha presentato il suo piano industriale 2021-2023. Con questi nuovi investimenti si guarda gi\u00e0 al 2030 e si vuole puntare fortemente sulla transizione energetica. L\u2019obiettivo di questi investimenti sar\u00e0 promuovere la decarbonizzazione del sistema energetico, attraverso l\u2019elettrificazione dei consumi e la costruzione di piattaforme che creino valore condiviso e sostenibile per tutti gli stakeholder. Questi investimenti saranno indirizzati secondo due strategie di business. Il primo modello sar\u00e0 quello di Ownership. Il valore degli investimenti, che si basa su tale modello, \u00e8 di 160 miliardi di euro. Questa strategia prevede investimenti diretti nelle energie rinnovabili e nella trasformazione delle reti di connessione. Inoltre \u00e8 previsto l\u2019uso delle piattaforme digitali per migliorare e ampliare il servizio ai clienti. Tutti questi step sono rivolti al sostegno della redditivit\u00e0 degli investimenti. Stewardship \u00e8 la seconda strategia di business che il gruppo ha deciso di perseguire nel prossimo triennio. Sono previsti 10 miliardi di euro di investimenti da parte di Enel e altri 30 miliardi di euro di investimenti, che saranno frutto di collaborazioni e progetti con terzi soggetti. L\u2019obiettivo di questo modello \u00e8 quello di generare nuove opportunit\u00e0 di partnership per ampliare la capacit\u00e0 di investimenti del gruppo. I target finanziari del gruppo indicano una crescita dell\u2019Ebitda tra il 5% e il 6% e dell\u2019utile netto tra il 6% e il 7%, entrambi in termini di tasso di crescita annuo composto. Questo garantir\u00e0 agli azionisti un interessante rendimento nel tempo. Enel, attraverso questo piano di investimenti, vuole garantire una crescita sostenibile e remunerativa del suo business. In questo modo sar\u00e0 possibile creare un significativo valore condiviso per tutti gli stakeholder."}