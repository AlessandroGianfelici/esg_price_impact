{"date": "20210218", "category": "Flussi di mercato ETF", "title": "Amundi: i flussi in ETF ESG azionari in Europa volano a 8 mld di euro", "text": "A gennaio gli Aum (asset under management) del mercato globale degli ETF sono cresciuti di 73,7 miliardi di euro, trainati dal persistente sentiment positivo degli investitori. E\u2019 luna delle principali evidenze dell\u2019analisi dei flussi del mercato degli ETF realizzata da Amundi.  Come avvenuto a dicembre, le azioni hanno catturato la maggior parte degli afflussi, con 50,7 miliardi destinati a questa asset class e 20,7 miliardi al segmento del reddito fisso. All\u2019interno dell\u2019universo azionario, gli ETF settoriali & smart beta, gli ETF globali e i mercati emergenti sono stati i pi\u00f9 apprezzati, con afflussi rispettivamente di 28 miliardi, 14,5 miliardi e 7,4 miliardi. Nel reddito fisso, la strategia aggregate* \u00e8 stata la pi\u00f9 popolare, con 13,9 miliardi di euro. In Europa, gli ETF azionari hanno registrato afflussi per 12,9 miliardi di cui 8 orientati verso ETF ESG. All\u2019interno di questa categoria, le esposizioni globali cos\u00ec come quelle agli Stati Uniti e al Nord America sono state le pi\u00f9 popolari, attirando 3,2 miliardi e 2,9 miliardi.Gli ETF settoriali hanno, inoltre, realizzato una raccolta interessante, pari a 5 miliardi e fra questi gli ETF sul clima sono stati i pi\u00f9 apprezzati, catturando 1,2 miliardi e registrando tre mesi di trend positivo. Per quanto riguarda, invece, gli ETF reddito fisso europei gli afflussi sono stati di gran lunga inferiori a quelli dell\u2019azionario, attirando solo 1,7 miliardi.  I trend europei, in questo caso, non sono allineati a quelli mondiali, con le obbligazioni governative, soprattutto di Cina e mercati emergenti, che hanno registrato i maggiori afflussi rispettivamente pari a 927 e 833 milioni. I deflussi dagli ETF dei mercati sviluppati, in particolare USA a media scadenza ed Eurozona su tutte le scadenze, hanno evidenziato una maggiore propensione per le obbligazioni governative pi\u00f9 rischiose, tendenza emersa gi\u00e0 dalla fine dello scorso anno che riflette l\u2019outlook positivo per le economie asiatiche. Il segmento corporate, infine, ha registrato una raccolta leggermente positiva e pari a 140 milioni, c\u2019\u00e8 stata una rotazione dai fondi meno rischiosi dell\u2019Eurozona e degli Stati Uniti verso i segmenti high yield USA e corporate dei mercati emergenti. Le prime due categorie menzionate hanno subito deflussi per 506 milioni di euro e 268 milioni, mentre le seconde hanno raccolto 477 milioni e 154 milioni."}