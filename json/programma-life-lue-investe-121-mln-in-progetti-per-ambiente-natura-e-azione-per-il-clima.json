{"date": "20210218", "category": "EU climate action", "title": "Programma LIFE, l\u2019UE investe 121 mln in progetti per ambiente, natura e azione per il clima", "text": "La Commissione Europea ha annunciato un investimento di 121 milioni di euro per nuovi progetti integrati nell\u2019ambito del programma LIFE per l\u2019ambiente e l\u2019azione per il clima. Questo finanziamento, aumentato del 20% rispetto allo scorso anno, promuover\u00e0 la ripresa verde e aiuter\u00e0 diversi paesi come il Belgio, la Germania, l\u2019Irlanda, la Francia, l\u2019Ungheria, l\u2019Italia, la Lettonia, I Paesi Bassi, la Polonia, il Portogallo e la Slovacchia a raggiungere i loro green target.  Questi progetti integrati dovrebbero incanalare significativi fondi aggiuntivi, aiutando gli Stati membri a utilizzare altre fonti di finanziamento dell\u2019UE, compresi i fondi agricoli, strutturali, regionali e di ricerca, nonch\u00e9 i fondi nazionali e gli investimenti del settore privato. Il vicepresidente esecutivo della Commissione europea Frans Timmermans ha dichiarato: \u201cPer realizzare il Green Deal europeo, dobbiamo iniziare a mobilitare una serie di risorse senza precedenti per la transizione verde dell\u2019Europa gi\u00e0 previsti nel nostro bilancio a lungo termine e nel nostro fondo per la ripresa. Questi progetti integrati LIFE supportano azioni concrete per proteggere l\u2019ambiente, ripristinare la natura e sostenere la biodiversit\u00e0. Con questo investimento aiutiamo i paesi e le regioni ad affrontare le crisi climatiche e della biodiversit\u00e0 e costruire un futuro giusto e sostenibile\u201d. Il commissario per l\u2019ambiente, gli oceani e la pesca Virginijus Sinkevi\u010dius ha aggiunto: \u201cSono entusiasta di vedere come questo nuovo investimento aiuter\u00e0 l\u2019economia verde, la natura e la biodiversit\u00e0. Inoltre, questo stanziamento migliorer\u00e0 la resilienza ai cambiamenti climatici in questi 11 paesi. I progetti integrati LIFE consentono agli Stati membri di fare davvero la differenza per l\u2019ambiente e la vita delle persone, consentendo strategie a lungo termine con molto pi\u00f9 denaro e capacit\u00e0 rispetto ai progetti LIFE tradizionali\u201d. I nuovi e maggiori finanziamenti LIFE sosterranno 12 progetti ambientali e climatici su larga scala in 11 Stati membri. In particolare per l\u2019Italia \u00e8 previsto un progetto da oltre 15 milioni di euro, dei quali oltre 9 milioni saranno stanziati dalla Commissione europea, nella regione Umbria, volto garantire il raggiungimento di una serie di obiettivi dell\u2019EU Habitats e degli Birds Directives. Questo progetto sar\u00e0 realizzato insieme a Natura 2000, un network che gestisce 102 siti naturali per un totale di 140 000 ettari. Inoltre, altri quattro progetti naturali in Lettonia, Slovacchia, Paesi Bassi e Germania aiuteranno a ripristinare gli ecosistemi naturali, in linea con la strategia dell\u2019UE sulla biodiversit\u00e0 per il 2030. Vari habitat e specie ne trarranno vantaggio, tra cui foreste, fiumi, terreni agricoli, praterie, torbiere, specie acquatiche e uccelli. A sostegno della direttiva quadro sulle acque dell\u2019UE, un progetto in Francia introdurr\u00e0 misure per migliorare la qualit\u00e0 dell\u2019acqua nella regione Pays de la Loire. Un altro progetto aiuter\u00e0 a ripulire il bacino idrografico del fiume Pilica in Polonia attraverso azioni pilota di infrastrutture blu e verdi e altre iniziative. A sostegno del piano d\u2019azione dell\u2019UE per l\u2019economia circolare, un progetto belga ridurr\u00e0 i rifiuti di plastica incoraggiando la sostenibilit\u00e0, dall\u2019aumento della durata dei prodotti alla prevenzione, al riutilizzo e al riciclaggio dei rifiuti. Un progetto contribuir\u00e0 a ridurre la dipendenza dell\u2019Ungheria dalla lignite. Il finanziamento LIFE aiuter\u00e0 le autorit\u00e0 a decarbonizzare gradualmente la centrale elettrica di M\u00e1tra, sostituendo le unit\u00e0 di generazione di energia alimentate a lignite con soluzioni tecnologiche a basse emissioni di carbonio.\u00a0 LIFE aiuter\u00e0 anche la regione Ma\u0142opolska in Polonia ad attuare il suo piano d\u2019azione regionale per il clima e l\u2019energia per garantire una transizione giusta. Un progetto in Irlanda ripristiner\u00e0 circa 10.000 ettari di torbiere che hanno un elevato potenziale di stoccaggio del carbonio, un\u2019area grande all\u2019incirca quanto Dublino. Infine, i finanziamenti LIFE aiuteranno le isole Azzorre del Portogallo a diventare pi\u00f9 resistenti ai cambiamenti climatici. Il team del progetto contribuir\u00e0 ad attuare il programma regionale di adattamento ai cambiamenti climatici nelle nove isole."}