{"date": "20210211", "category": "Investimenti ESG", "title": "Inarcassa, il patrimonio supera i 12 miliardi di euro con focus agli investimenti ESG", "text": "A fine gennaio il patrimonio di Inarcassa, Cassa Nazionale di Previdenza ed Assistenza per gli Ingegneri ed Architetti Liberi Professionisti, ha raggiunto e superato i 12 miliardi di euro grazie soprattutto ai nuovi flussi contributivi ma anche alla tenuta dei mercati finanziari durante queste prime settimane dell\u2019anno.  Il Consiglio di Amministrazione di fine mese, alla luce del permanere di una grande incertezza sia sull\u2019evolversi della crisi pandemica che dello scenario politico domestico ha confermato la riduzione tattica del rischio azionario, compatibilmente con i limiti stabiliti dall\u2019AAS, attraverso opportuni strumenti quotati di copertura di tale rischio.\u00a0 E\u2019 proseguito inoltre il processo di riallineamento alla nuova AAS deliberando nuovi investimenti sui titoli di Stato italiani, approfittando del leggero allargamento degli spreads sovrani, e sulle emissioni obbligazionarie con caratteristiche ESG."}