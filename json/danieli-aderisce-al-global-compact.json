{"date": "20201221", "category": "Si impegna ai 10 principi Onu", "title": "Danieli aderisce al Global Compact", "text": "Danieli ha aderito al progetto United Nation Global Compact (UNGC), impegnandosi ad allineare la propria strategia di business ai dieci principi stilati dalle Nazioni Unite per promuovere lo sviluppo della responsabilit\u00e0 sociale d\u2019impresa. Gi\u00e0 da tempo la societ\u00e0 \u00e8 impegnata in iniziative per l\u2019innovazione tecnologica nel settore siderurgico, sviluppando impianti sostenibili per la produzione dell\u2019acciaio a basse emissioni di CO2. Ne sono un esempio i forni elettrici digitali, alimentati completamente da energia elettrica proveniente da fonti rinnovabili, e la tecnologia di riduzione diretta, capace di operare con gas naturale o con 100% di idrogeno a condizioni economicamente competitive. Recentemente inoltre, Danieli ha ottenuto un rating B da parte di Carbon Disclosure Project, l\u2019entit\u00e0 no profit che spinge aziende e governi a ridurre le emissioni GHG, per il suo impegno nella riduzione di emissioni Scope 3 verso un\u2019economia low carbon. Come si legge dalla nota, la sostenibilit\u00e0 \u00e8 uno dei principi chiave per la competitivit\u00e0 di un\u2019azienda, necessaria per uno sviluppo che sia in grado di perdurare nel tempo."}