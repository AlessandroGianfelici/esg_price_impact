{"date": "20201113", "category": "Piano di incentivazione", "title": "Intesa annuncia l\u2019avvio del buyback program a servizio dei piani di incentivazione 2019", "text": "Intesa Sanpaolo informa che dal 16 novembre 2020 verr\u00e0 avviato un programma di acquisto di azioni proprie ordinarie, che si concluder\u00e0 entro il 27 novembre 2020. L\u2019acquisto \u00e8 a servizio del Sistema di Incentivazione 2019, rivolto ai dipendenti, e del Piano di Incentivazione Fideuram, rivolto alla rete dei consulenti. Sempre per l\u2019anno 2019, il Ceo e altri 21 Top manager del gruppo hanno deciso di rinunciare a circa 6 milioni di euro di bonus riconosciuti. L\u2019acquisto \u00e8 altres\u00ec a servizio, qualora ricorrano determinate condizioni, della corresponsione di compensi riconosciuti in occasione della cessazione anticipata del rapporto di lavoro,\u00a0Severance. Tale acquisto viene effettuato nei termini autorizzati dall\u2019Assemblea di Intesa Sanpaolo del 27 aprile 2020 e gi\u00e0 comunicati al mercato.\u00a0 Il numero delle azioni da acquistare sul mercato per soddisfare il fabbisogno complessivo dei predetti sistemi di incentivazione e in applicazione di\u00a0Severance\u00a0per il Gruppo \u00e8 pari al numero massimo deliberato dall\u2019Assemblea di Intesa Sanpaolo del 27 aprile 2020, che ha autorizzato l\u2019acquisto anche in pi\u00f9\u00a0tranches, di azioni ordinarie Intesa Sanpaolo, sia per la Capogruppo sia per le societ\u00e0 dalla stessa direttamente o indirettamente controllate, fino ad un numero massimo pari a 25,4 milioni di azioni, corrispondente ad una percentuale massima del capitale sociale di Intesa Sanpaolo pari a 0,15%, di cui 18,7 milioni di azioni a servizio del Sistema di Incentivazione 2019 nonch\u00e9 della corresponsione di eventuali\u00a0Severance\u00a0e 6,7 milioni di azioni a servizio del Piano di Incentivazione Fideuram. Il controvalore totale di questa operazione \u00e8 di circa 45 milioni di euro."}