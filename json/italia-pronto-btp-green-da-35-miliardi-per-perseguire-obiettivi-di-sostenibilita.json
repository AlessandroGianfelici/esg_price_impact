{"date": "20210226", "category": "Emissioni obbligazionarie green", "title": "Italia, pronto BTp green da 35 miliardi per perseguire obiettivi di sostenibilit\u00e0", "text": "L\u2019Italia fa il suo ingresso nel mercato del debito sovrano collegato alla finanza sostenibile, attraverso i nuovi BTP Green, fornendo un ulteriore impulso alla strategia del nostro Paese per conseguire la neutralit\u00e0 climatica entro il 2050 e raggiungere gli obiettivi dello European Green Deal, all\u2019interno del percorso delineato gi\u00e0 da alcuni anni, soprattutto con le linee di azione del Piano Nazionale Integrato per l\u2019Energia e il Clima. L\u2019emissione che ammonta ad un massimo di 35 miliardi avr\u00e0 scadenze lunghe e finanzier\u00e0 una serie di progetti nel settore dei trasporti che complessivamente godr\u00e0 della maggior parte degli investimenti. I capitali raccolti serviranno anche per rifinanziare spese gi\u00e0 sostenute nel biennio 2018-2020 e per coprire quelle dell\u2019anno corrente. I tassi invece rimangono ancora un\u2019incognita. Questa impostazione \u00e8 peraltro perfettamente coerente e complementare rispetto ai recenti sviluppi a livello europeo, dove il pacchetto NGEU prevede una quota molto significativa dedicata al finanziamento di spese green, e alle scelte dell\u2019Italia per la presidenza del G20 del 2021 che hanno riportato il tema dei cambiamenti climatici al centro dell\u2019agenda. La transizione ecologica richiede la trasformazione in senso green delle infrastrutture energetiche e di trasporto e forti investimenti nel patrimonio edilizio e nel settore industriale, per favorirne l\u2019ammodernamento e la sostenibilit\u00e0. Obiettivi ambiziosi e comuni a tutto il Sistema-Paese, che richiedono risorse e forti sinergie tra pubblico e privato. In questo quadro, il settore finanziario svolge un ruolo fondamentale, sempre pi\u00f9 riconosciuto e apprezzato dagli investitori. Lo dimostra il crescente successo degli strumenti di finanza sostenibile, un mercato nel quale il nostro Paese \u00e8 gi\u00e0 in prima linea, grazie agli ottimi risultati raggiunti dagli emittenti di Green e Social Bond. In particolare, la crescita dei volumi di obbligazioni green emesse nel settore privato evidenzia come questo tipo di titoli stiano diventando rapidamente un segmento importante del mercato obbligazionario italiano. Il lancio del primo \u2018Green bond\u2019 sovrano dell\u2019Italia, coerentemente con la decisione assunta dal nostro Paese con la Legge di Bilancio per il 2020, rilancia l\u2019impegno ambientale del nostro Paese e promuove la partnership tra pubblico e privato per ampliare ulteriormente l\u2019offerta degli strumenti di finanza sostenibile. Con l\u2019emissione di titoli di Stato Green, l\u2019Italia finanzier\u00e0 le spese statali destinate a contribuire alla realizzazione degli obiettivi ambientali delineati dalla Tassonomia europea delle attivit\u00e0 sostenibili: mitigazione dei cambiamenti climatici, adattamento ai cambiamenti climatici, uso sostenibile e protezione delle risorse idriche e dell\u2019ambiente marino, transizione ad un\u2018economia circolare, prevenzione e controllo dell\u2019inquinamento, protezione, miglioramento e ripristino della biodiversit\u00e0, degli ecosistemi e dei servizi ambientali. Inoltre, l\u2019utilizzo dei proventi raccolti tramite le emissioni di titoli Green aiuter\u00e0 l\u2019Italia a sostenere gli Obiettivi di Sviluppo Sostenibile dell\u2019Agenda 2030 dell\u2019ONU. Per l\u2019emissione dei titoli di Stato Green \u00e8 stato istituito un Comitato Interministeriale incaricato di individuare le informazioni circa le spese potenzialmente ammissibili al finanziamento nonch\u00e9 di fornire al MEF tutte le informazioni necessarie per tracciare queste spese ed il loro impatto. Grazie a queste informazioni infatti, con cadenza annuale, verr\u00e0 reso pubblico un report che illustrer\u00e0 l\u2019allocazione delle risorse reperite ed i loro effetti rispetti agli obbiettivi di sostenibilit\u00e0 ambientale mediante opportuni indicatori e metriche. Il Quadro di riferimento sar\u00e0 aggiornato regolarmente in relazione agli sviluppi del settore, in particolare per quanto riguarda la conformit\u00e0 ad eventuali aggiornamenti dei Green Bond Principles dell\u2019ICMA, alla Tassonomia europea delle attivit\u00e0 sostenibili e ai futuri Green Bond Standards dell\u2019Unione europea."}