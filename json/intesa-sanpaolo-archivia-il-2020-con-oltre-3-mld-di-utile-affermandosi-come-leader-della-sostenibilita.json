{"date": "20210211", "category": "Risultati 2020", "title": "Intesa Sanpaolo, archivia il 2020 con oltre 3 mld di utile affermandosi come leader della sostenibilit\u00e0", "text": "Intesa Sanpaolo archivia buoni risultati in un 2020 complesso, segnato dalla pandemia di Covid-19 e nel quale ha realizzato l\u2019importante operazione di rafforzamento sul territorio con l\u2019acquisizione di Ubi banca che l\u2019ha inserita tra le prime 10 banche in Europa, e annuncia il ritorno al dividendo. Nonostante i 6 miliardi gi\u00e0 spesati in previsione di oneri futuri e l\u2019impatto sulla Penisola della pandemia, l\u2019utile netto \u00e8 stato superiore ai 3 miliardi, il bilancio \u00e8 solido (CET1 superiore di 730 punti ai requisiti regolamentari) e i crediti deteriorati sono ai minimi dal 2007 (NPL ratio lordo al 4,9%). L\u2019attivit\u00e0 ha retto con una buona performance delle commissioni nel quarto trimestre e un anno record per le assicurazioni (+55% i premi P&C non motor a 370 milioni). Ma nel 2020 le sfide portate dalla pandemia hanno visto l\u2019istituto guidato da Carlo Messina in prima linea nel supporto all\u2019economia reale e nel sostegno a lavoratori, clienti, fasce deboli della popolazione, non facendo mancare l\u2019intervento diretto sui fronti di emergenza per il Covid-19. Azioni che danno forma concreta a uno dei tre obiettivi del Piano industriale 2018-21 di essere \u201cUna banca leader nella Corporate Social Responsibility che ambisce a diventare un punto di riferimento per la societ\u00e0\u201d. \u201cDurante l\u2019emergenza sanitaria, Intesa Sanpaolo ha donato 120 milioni di euro per rafforzare il sistema sanitario nazionale. Il nostro sostegno alle persone in difficolt\u00e0 negli ultimi anni ha superato i 17 milioni di pasti, posti letto, medicine e abiti. Il nostro ruolo a sostegno del Paese\u201d ha commentato Messina, che insieme ad alcuni top manager ha rinunciato al proprio bonus per devolverlo alla lotta contro il Covid-19, \u201csi \u00e8 manifestato attraverso il supporto all\u2019economia reale, reso concreto dai 50 miliardi di credito messi a disposizione di famiglie e imprese, con la conseguente tutela dell\u2019occupazione e il mantenimento dei flussi di liquidit\u00e0 tra comparti produttivi. Il mio auspicio per il 2021 \u00e8 che sia l\u2019anno del superamento della pandemia, del rilancio economico e del contrasto alle emergenze sociali. Noi, come Intesa Sanpaolo, siamo pronti ad essere un punto di riferimento per una crescita sostenibile e inclusiva\u201d. Tra le iniziative di finanza sostenibile si segnala il Fondo Impact lanciato a fine 2018 per l\u2019erogazione di 1,2 miliardi di prestiti, saliti a 1,5 miliardi con l\u2019apporto di UBI Banca, alle categorie che avrebbero altrimenti difficolt\u00e0 ad accedere al credito nonostante il loro potenziale. Studenti universitari, con la linea di credito non garantito Per Merito (51,5 milioni di euro erogati nel 2020); mamme lavoratrici, con 2020 MAMMA@WORK, finanziamento a condizioni molto agevolate per conciliare maternit\u00e0 e lavoro nei primi anni di vita dei figli; famiglie con figli impegnati nella didattica a distanza con 2020 XME StudioStation (1,2 milioni nel 2020). Inoltre 125 milioni del Fondo Impact sono destinati alla riduzione del disagio socio-economico. Altro campo che vede impegnata Intesa Sanpaolo \u00e8 quello della Circular Economy a cui \u00e8 dedicato un Plafond creditizio di 5 miliardi per il 2018-2021 (aumentato a 6 miliardi con l\u2019acquisizione di UBI Banca) di cui sono gi\u00e0 stati erogati 2,2 miliardi (circa 1.470 milioni nel 2020). Al finanziamento della Green Economy, per la realizzazione del green deal europeo, sono stati stanziati 50 miliardi di crediti, all\u2019interno dei quali 2 miliardi riservata agli S-Loan, soluzione innovativa di Intesa Sanpaolo rivolta alle PMI per finanziare progetti che migliorino il loro profilo di sostenibilit\u00e0, con un tasso di interesse ridotto subordinatamente alla verifica di due indicatori ESG da riportare nella relazione di bilancio annuale delle aziende finanziate (erogati circa 130 milioni nel 2020). E poi vi \u00e8 l\u2019attivit\u00e0 legata al finanziamento alle imprese messe in crisi dalla pandemia. Il nuovo credito a medio- lungo termine nel 2020 ha raggiunto i 105 miliardi includendo UBI Banca, supportando circa 11.500 aziende italiane a tornare in bonis e preservando circa 57.000 posti di lavoro. E il 2020 \u00e8 stato l\u2019anno delle moratorie alle imprese, per il Covid-19, ma anche alle famiglie colpite da disastri naturali (circa 300 milioni di crediti). \u201cPer primi abbiamo promosso le moratorie: nel corso di questi mesi ne abbiamo concesse per un valore complessivo pari a 95 miliardi. Abbiamo inoltre erogato prestiti assistiti da garanzia statale per un totale di 35 miliardi. Le misure da noi messe in campo\u201d aggiunge Messina, \u201ccomprendono uno strumento innovativo, come quello dei prestiti d\u2019impatto, a favore della coesione di tessuti imprenditoriali attivi sul territorio\u201d. E tra gli stakeholder ci sono anche gli azionisti. Dopo la gelata sui dividendi imposta nel 2020 dalla Bce per preservare la solidit\u00e0 del sistema bancario europeo, Intesa Sanpaolo annuncia il pagamento di una cedola. \u00a0\u201cLa remunerazione dei nostri azionisti resta una priorit\u00e0: nel mese di maggio intendiamo distribuire 700 milioni di dividendi in contanti, il quantitativo massimo stabilito dal Supervisore; una volta superate le restrizioni delle BCE\u201d precisa l\u2019amministratore delegato dell\u2019istituto, \u201cchiederemo l\u2019autorizzazione a distribuire in contanti \u2013 dalle riserve \u2013 la parte restante del payout ratio previsto, pari complessivamente al 75% di 3,5 miliardi di utile netto normalizzato 2020. Confermiamo l\u2019impegno a erogare dividendi per un pay out ratio del 70% rispetto all\u2019utile netto 2021, parzialmente attraverso un interim dividend nel corso di quest\u2019anno, soggetto all\u2019approvazione della modifica statutaria da parte della BCE e dell\u2019Assemblea Straordinaria\u201d. Ca\u2019 de Sass ha inoltre proseguito nel suo impegno verso la formazione di giovani e dipendenti e di supporto della cultura e dell\u2019arte che non si sono fermate neppure durante il lockdown come testimonia l\u2019inaugurazione streaming della mostra Tiepolo a Milano o l\u2019apertura della mostra Liberty a Napoli. Gli sforzi e l\u2019impegno di Intesa Sanpaolo nella sostenibilit\u00e0 e nelle tematiche ESG sono state riconosciute a livello internazionale. ISP \u00e8 l\u2019unica banca italiana inclusa nei Dow Jones Sustainability Indices e nel 2021 \u00e8 tra i \u201cGlobal 100 Most Sustainable Corporations in the World Index\u201d di Corporate Knights. Inoltre si classifica prima tra le banche europee in tre delle principali valutazioni internazionali ESG, MSCI, Sustainalytics e Bloomberg ESG Disclosure Score. Buoni i punteggi anche per quanto riguarda la parit\u00e0 di genere, come attesta l\u2019inclusione nel Bloomberg Gender-Equality Index (GEI), con un punteggio nel 2021 superiore alla media del settore finanziario a livello mondiale e delle societ\u00e0 italiane, e fa parte, unica banca italiana, del Diversity & Inclusion Index di Refinitiv, che seleziona le 100 migliori aziende quotate a livello mondiale per diversit\u00e0 e inclusione."}