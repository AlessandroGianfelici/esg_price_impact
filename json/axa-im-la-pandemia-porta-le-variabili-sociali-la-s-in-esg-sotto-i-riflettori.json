{"date": "20210129", "category": "Impatto sociale", "title": "AXA IM: la pandemia porta le variabili sociali, la \u201cS\u201d in ESG, sotto i riflettori", "text": "La diffusione della pandemia di Covid-19 ha avuto come effetto collaterale quello di portare sotto i riflettori anche l\u2019importanza delle variabili sociali, in un momento storico in cui la salute e la difesa del posto di lavoro sono minacciati dalle conseguenze del virus. Dal punto di vista finanziario, ha fatto in pratica riscoprire la rilevanza della lettera \u201cS\u201d, che sta per Social, dell\u2019acronimo ESG. \u201cSe pensiamo alle variabili ESG, le questioni sociali sono sempre state lasciate un po\u2019 indietro. Gli investitori si sono avvicinati agli investimenti responsabili partendo dalla governance, la \u201cG\u201d, poi, negli ultimi cinque anni, il dibattito si \u00e8 focalizzato sul climate change e sull\u2019ambiente, la \u201cE\u201d. La \u201cS\u201d \u00e8 rimasta un po\u2019 strizzata da questi due temi. La pandemia sta aiutando a cambiare l\u2019ottica, spostando il focus sulle questioni sociali che non sono mai state cos\u00ec importanti come ora\u201d ha affermato Fiona Reynolds, CEO di PRI \u2013 Principles for Responsible Investment, nel corso del Webinar organizzato da AXA IM dal titolo \u201cLa \u201cS\u201d in ESG: il futuro del lavoro e le nuove opportunit\u00e0 di investimento\u201d. \u201cIl Covid-19 sta portando allo scoperto molte distorsioni e debolezze della nostra organizzazione economica che nascono dall\u2019insufficiente attenzione in passato verso le questioni sociali\u201d, prosegue Reynolds, \u201ccome effetto dei virus \u00e8 stato pi\u00f9 volte sottolineato il fatto che ora tutti lavorano da casa, ma vi sono effetti pi\u00f9 seri come l\u2019aumento del divario sociale, con i ricchi diventati pi\u00f9 ricchi e i poveri che hanno accresciuto il loro disagio. Questo ci fa capire che dobbiamo trovare un modello economico che funzioni per tutti\u201d. Un ripensamento dei modelli organizzativi da parte delle aziende, che \u00e8 stato reso necessario dalla pandemia innanzitutto per salvaguardare l\u2019attivit\u00e0 e il fatturato, ma anche per mantenere al sicuro il proprio capitale umano sia dal punto di vista fisico sia da quello mentale. \u201cLa pandemia ha evidenziato anche le debolezze di diversi modelli organizzativi. Per esempio\u201d prosegue Reynolds \u201cnei settori che hanno spinto i lavoratori, spesso poco qualificati, a diventare autonomi aumentando le situazioni di precariato e di mancanza di tutele. O in paesi come gli Stati Uniti dove non c\u2019\u00e8 un sistema di assistenza sanitaria universale e dove molti lavoratori sono stati lasciati a casa dalle aziende, perdendo quindi anche la copertura sanitaria proprio quando ne avevano pi\u00f9 bisogno\u201d. E, durante la pandemia la paura di perdere il lavoro ha superato quella di ammalarsi. Un timore fondato, dato che nel 2020 sono andati in fumo l\u2019equivalente di 495 milioni di posti di lavoro, secondo le stime dell\u2019organizzazione Onu sul lavoro. Differenze sociali, polarizzazione della ricchezza. Ma non solo, la pandemia ha messo in luce tutti i diversi aspetti delle variabili sociali che toccano l\u2019istruzione, l\u2019accesso al mondo del lavoro, la diversit\u00e0, la sicurezza, la capacit\u00e0 di attrarre e mantenere nuovi talenti. \u201cUna volta asserita l\u2019importanza delle variabili sociali bisogna capire come includerle nel processo di investimento e come gli investitori possono contribuire a portare un miglioramento in questo campo\u201d osserva Chris Iggo, Chief Investment Officer Core Investments \u2013 AXA IM. Gli investitori possono, infatti, avere un impatto notevole anche in questo campo, come sta avvenendo per il clima. \u201cLa pandemia ha mostrato le differenze tra le aziende che hanno adottato protocolli seri e quelle che non lo hanno fatto. Pensiamo al settore della carne negli Stati Uniti. Ma \u00e8 importante\u201d, aggiunge il Ceo di Pri, \u201cnon solo l\u2019attenzione ai dipendenti diretti, ma anche alla filiera produttiva. Stando attenti alle conseguenze sui fornitori dei possibili eccessi della produzione on time per ridurre il magazzino o all\u2019improvvisa cancellazione degli ordini. A pagare sono in molti casi i lavoratori a valle della catena produttiva, che spesso ha le radici in Paesi del terzo mondo dove non esiste una rete assistenziale\u201d. Una volta definiti gli aspetti importanti per valutare il profilo sociale di una azienda riemerge la questione dei dati. \u201cCome PRI\u201d ha specificato Reynolds, \u201cstiamo lavorando per definire le metriche per i dati sulle variabili sociali per fornire agli investitori elementi utili e significativi, in attesa della Tassonomia UE per le variabili sociali\u201d. Un passaggio atteso, visto che la pandemia ha portato la S sulla prima pagina dell\u2019agenda di aziende e asset manager. \u201cQuasi tutte le call sui risultati quest\u2019anno sono iniziate parlando delle misure prese per il personale, non solo dal punto di vista della salute, ma del benessere\u201c, ha sottolineato Anne Tolmunen, gestore di AXA IM Framlington Equities, \u201ccirca un quarto delle aziende hanno aumentato la protezione per la salute dei propri dipendenti. Non solo, molte imprese hanno incrementato le retribuzioni dei propri lavoratori in prima linea, che spesso sono quelli pi\u00f9 esposti ai rischi verso il virus e con i salari pi\u00f9 bassi. Per noi sono importanti i dati ma anche la cultura di un\u2019azienda\u201d. E la pandemia ha anche messo in risalto ancora una volta le differenze di genere. \u201cLe donne sono state pi\u00f9 colpite dagli effetti della pandemia: i loro impieghi sono risultato 1,8 volte pi\u00f9 vulnerabili di quelli maschili. E spesso i loro ruoli sono in prima linea. In Europa il 78% delle infermiere sono donne e il 72% delle insegnanti\u201d ha rilevato Tolmunen. AXA IM \u00e8 impegnata in modo attivo sul fronte delle variabili sociali e ha esercitato nel 2020 pratiche di engagement con oltre 300 aziende, +50% sul 2019. \u201cCome AXA IM siamo impegnati attivamente per migliorare la situazione e abbiamo lanciato una coalizione per il mercato francese che ha come obiettivo portare la quota rosa tra gli executive al 30% per il 2025, contro il 20% del 2020\u201d afferma Marie Fromaget, analista Investimenti Responsabili \u2013 AXA IM."}