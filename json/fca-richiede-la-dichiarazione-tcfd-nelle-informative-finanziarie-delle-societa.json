{"date": "20201222", "category": "Vale per le societ\u00e0 quotate sul segmento premium", "title": "FCA richiede la dichiarazione TCFD nelle informative finanziarie delle societ\u00e0", "text": "La Financial Conduct Authority (FCA), ente di regolamentazione finanziaria della Gran Bretagna, ha reso noto che a partire da gennaio 2021, le societ\u00e0 quotate sul segmento premium della Borsa Londinese dovranno includere nella propria relazione finanziaria una dichiarazione che attesti che le informazioni contenute siano coerenti con le raccomandazioni della Taskforce on Climate-related Financial Disclosure (TCFD) ed in caso contrario fornire una spiegazione. Secondo la FCA, quest\u2019integrazione \u201caprir\u00e0 la strada per uno standard internazionale di rendicontazione aziendale su tematiche legate al clima e alla sostenibilit\u00e0 ambientale\u201d. Nonostante gli enormi progressi in tal senso, gli investitori continuano ad avere problemi nell\u2019analisi dei report ESG forniti dalle aziende a causa dei diversi standard utilizzati. La TCFD \u00e8 stata istituita per risolvere questi problemi. Istituita nel 2015 dal Financial Stability Board, l\u2019obiettivo della TCFD \u00e8 quello di sviluppare uno standard di rendicontazione su tematiche legate al clima al fine di consentire agli investitori ed altri portatori di interese di valutare il rischio finanziario legato ai cambiamenti climatici. La sentenza del FCA si inserisce nel pi\u00f9 ampio contesto designato dal cancelliere Rishi Sunak di rendere il Regno Unito il primo paese nel mondo ad imporre rendicontazioni economiche in linea con le raccomandazioni della TCFD."}