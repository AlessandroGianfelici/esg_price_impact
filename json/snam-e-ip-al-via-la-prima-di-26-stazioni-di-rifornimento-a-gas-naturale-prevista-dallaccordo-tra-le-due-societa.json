{"date": "20210121", "category": "Mobilit\u00e0 sostenibile", "title": "Snam e IP, al via la prima di 26 stazioni di rifornimento a gas naturale prevista dall\u2019accordo tra le due societ\u00e0", "text": "Snam4Mobility e IP hanno inaugurato oggi il primo dei 26 nuovi impianti di rifornimento a gas naturale da realizzare all\u2019interno della rete di distributori IP a seguito dell\u2019accordo quadro siglato nel 2018 dalle due aziende. L\u2019impianto inaugurato \u00e8 situato a Rieti, nel Lazio. Il distributore di Rieti, in via Oreste di Fazio, inaugura il primo lotto di impianti contrattualizzati da Snam4Mobility e IP. Nel Lazio, si aggiungeranno, entro il 2022, altri cinque distributori di cui tre, Mascherone Est-Roma, Mascherone Ovest-Roma, A1 Casilina Est Frosinone, all\u2019interno di stazioni di rifornimento autostradali sulla A1. Per i guidatori di auto a metano della provincia di Rieti si tratta di un potenziamento importante. Finora, infatti, nel reatino era presente solo una stazione a gas naturale. La nuova area di servizio \u00e8 stata inaugurata alla presenza del Direttore Vendite di IP, Simone Alfonsi, e del Senior Vice President Filling Stations di Snam4Mobility, Andrea Ricci. Per celebrare l\u2019occasione, il primo rifornimento \u00e8 stato effettuato su un\u2019auto a metano di livello premium, una Audi A5 G-tron, in grado di abbinare performance, efficienza e benefici ambientali.\u00a0 La nuova apertura rappresenta una tappa importante per la crescita di un\u2019infrastruttura di distribuzione di gas naturale per autotrazione su tutto il territorio italiano, e si inserisce nei piani delle due societ\u00e0 per promuovere una mobilit\u00e0 sempre pi\u00f9 sostenibile. La strategia di IP \u00e8 quella di evolvere e innovare il ruolo della rete dei distributori di carburanti che, assicurando un\u2019offerta multienergia e multiservizi, diventa un asset strategico della transizione verso la sostenibilit\u00e0. La strategia passa dall\u2019introduzione su tutta la rete dei carburanti OPTIMO, benzina e diesel premium venduti al prezzo dei carburanti tradizionali, al gas naturale, con le nuove aperture che si sommano alle 50 stazioni a metano gi\u00e0 esistenti, arrivando all\u2019elettrico con l\u2019installazione di colonnine fast e ultrafast che consentiranno la mobilit\u00e0 elettrica extraurbana. Snam4Mobility, societ\u00e0 controllata al 100% da Snam, fornisce servizi integrati per una mobilit\u00e0 sostenibile \u201csmart green\u201d a gas naturale e biometano. Per rafforzare la rete distributiva, Snam4Mobility realizza infrastrutture di distribuzione di gas compresso, CNG e bio-CNG, per automobili e liquefatto, LNG e bio-LNG, per i trasporti pesanti. Nel piano strategico 2020-2024 di Snam \u00e8 prevista la realizzazione di 150 nuove stazioni di rifornimento di gas naturale e biometano e delle prime cinque stazioni di rifornimento di idrogeno. Oltre al punto vendita di Rieti e agli altri che saranno avviati nel Lazio, \u00e8 prevista la realizzazione di nuovi impianti di rifornimento di gas naturale in collaborazione tra Snam4Mobility e IP in Lombardia, 5 impianti di cui 3 autostradali, Toscana, 5 impianti di cui 4 autostradali, Emilia-Romagna, 2 autostradali, Veneto, 2 autostradali, in Abruzzo, 1 autostradale, Calabria, 1 impianto, Marche, 1 autostradale, Piemonte, 1 autostradale, Puglia, 1impianto, e Umbria, 1 autostradale."}