{"date": "20201113", "category": "Trasporto ESG", "title": "FCA ed ENGIE EPS siglano un MoU per creare una nuova azienda dell\u2019e-Mobility", "text": "FCA ed ENGIE EPS, player tecnologico italiano dell\u2019Energy Storage e dell\u2019e-Mobility, hanno stipulato un MoU volto a costituire una joint venture per creare un\u2019azienda leader nel panorama europeo dell\u2019e-Mobility che potr\u00e0 avvalersi delle risorse finanziarie e della consolidata esperienza industriale di FCA e del know-how tecnologico e del portafoglio di propriet\u00e0 intellettuale di ENGIE EPS. Le due societ\u00e0 uniranno le forze per entrare nella nuova era della mobilit\u00e0 sostenibile con soluzioni e servizi innovativi pensati per consentire a tutti di accedere alla mobilit\u00e0 elettrica in maniera semplice e conveniente.\u00a0 La nuova societ\u00e0 offrir\u00e0 ai clienti europei veicoli elettrici di una gamma completa di prodotti e soluzioni, come infrastrutture di ricarica residenziali, commerciali e pubbliche e pacchetti di energia verde che consentiranno ai clienti di ricaricare il proprio veicolo a casa, o in qualsiasi punto di ricarica pubblico di tutta Europa, con un semplice abbonamento a canone mensile fisso.\u00a0 L\u2019accordo dar\u00e0 quindi vita a un nuovo player tecnologico italiano dell\u2019e-Mobility, con accesso a un portafoglio di centinaia di brevetti e segreti industriali, un solido team di progettisti elettrici e di sistemi, e con una consolidata esperienza industriale automobilistica. La joint venture beneficer\u00e0 infatti del contributo di entrambe le parti in termini di propriet\u00e0 intellettuale, di risorse umane e finanziarie, e si concentrer\u00e0 su soluzioni rivoluzionarie per il mercato europeo dell\u2019e-Mobility. L\u2019operazione prevista rappresenter\u00e0 un\u2019importante evoluzione strategica dei portafogli di prodotti dei due Gruppi e un importante passo avanti verso l\u2019eliminazione delle barriere che ostacolano la transizione all\u2019e-Mobility in Europa.\u00a0 Mike Manley, AD di FCA, ha dichiarato: \u201cLa firma di questo Memorandum d\u2019Intesa \u00e8 il frutto di tre anni di proficua collaborazione tra le due aziende, collaborazione che ha consentito di realizzare progetti rivoluzionari, come la easyWallbox realizzata in esclusiva per FCA,\u00a0un\u2019unit\u00e0 di ricarica plug-and-play estremamente intuitiva,\u00a0il progetto pilota V2G lanciato di recente e gli innovativi pacchetti energetici dedicati ai clienti. La joint venture che abbiamo concepito potr\u00e0 consentire un coinvolgimento ancora maggiore di entrambe le parti per ampliare la portata dell\u2019attuale cooperazione e sviluppare ulteriormente prodotti e servizi innovativi che favoriscano e sostengano una transizione priva di ostacoli alla mobilit\u00e0 elettrica nell\u2019area europea.\u201d\u00a0 Carlalberto Guglielminotti, AD e DG di ENGIE EPS, ha dichiarato:\u00a0\u00a0\u201cL\u2019elettrificazione rappresenta un trend inevitabile destinato a rivoluzionare la mobilit\u00e0 urbana e, soprattutto, un cambiamento di paradigma inarrestabile del sistema energetico globale. La firma di questo MoU \u00e8 la testimonianza dell\u2019impegno comune volto ad accelerare questa trasformazione verso un futuro pi\u00f9 sostenibile. L\u2019Italia ha lasciato un segno profondo nella storia con le sue eccellenze nel settore automotive e nello sviluppo di tecnologie innovative per il settore energetico. La joint venture \u00e8 l\u2019occasione per consolidare questo patrimonio e allo stesso tempo delineare la strada da percorrere verso una mobilit\u00e0 a zero emissioni\u201d.\u00a0 Le due parti prevedono di firmare l\u2019intera serie di accordi entro la fine dell\u2019anno e di costituire la\u00a0joint venture nel primo trimestre del 2021.\u00a0"}