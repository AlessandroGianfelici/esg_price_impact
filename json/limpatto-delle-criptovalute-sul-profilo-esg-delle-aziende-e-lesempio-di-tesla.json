{"date": "20210211", "category": "Criptovalute", "title": "L\u2019impatto delle criptovalute sul profilo ESG delle aziende e l\u2019esempio di Tesla", "text": "Criptovalute e ESG possono andare a braccetto? Un tema sollevato dall\u2019inaspettato investimento di Tesla in bitcoin per 1,5 miliardi per cui chi ha investito nel produttore di auto elettriche apprezzando il profilo di sostenibilit\u00e0 ambientale si \u00e8 trovato in portafoglio un asset con caratteristiche differenti.  \u201cL\u2019annuncio che una compagnia automobilistica utilizzer\u00e0 Bitcoin come metodo di pagamento (senza valutare le auto in Bitcoin, o necessariamente trattenere il Bitcoin ricevuto) ha spostato il prezzo. La capacit\u00e0 di un singolo individuo di spostare il potere di spesa di Bitcoin ha eliminato qualsiasi pretesa che la criptovaluta possa essere una valuta con una riserva di valore stabile. Gli eventi hanno evidenziato uno scontro con la crescita degli investimenti sostenibili. Crypto provoca danni ambientali significativi senza creare alcun miglioramento negli standard di vita.\u201d ha commentato Paul Donovan, Capo economista di UBS Wealth Management, secondo quanto riportato dal Financial Times. Secondo uno studio, recentemente citato dal quotidiano finanziario britannico, la criptovaluta produce quasi la stessa quantit\u00e0 di carbonio della nazione dello Sri Lanka e secondo diversi scienziati l\u2019esplosione del mercato delle criptovalute potrebbe influenzare negativamente l\u2019ambiente.\u00a0 Il caso specifico di Tesla ha due riscontri sui mercati, da un lato ci sono implicazioni finanziarie dall\u2019altro ambientali. Nel primo caso, l\u2019idea della criptovaluta come una valuta con una riserva di valore stabile sembra essere messa in discussione data la sua vulnerabilit\u00e0, in termini di volatilit\u00e0, nei confronti delle decisioni dei singoli. L\u2019esempio di Tesla \u00e8 lampante dato che subito dopo la pubblicazione della notizia, il prezzo dei bitcoin ha registrato un nuovo record. Sul lato ambientale, attualmente l\u2019impatto sul profilo ESG di Tesla di un acquisto da 1,5 miliardi di dollari di bitcoin \u00e8 considerato molto ridotto o addirittura non significativo. Tuttavia l\u2019uso standardizzato delle criptovalute, eventuale, da parte delle multinazionali sicuramente impatter\u00e0 il loro profilo ESG nel prossimo futuro.\u00a0\u00a0In questa eventualit\u00e0 l\u2019identificazione giusta e reale dello Scope 3 delle aziende diventa un punto fondamentale per poter determinare i fattori e i rischi ESG in modo corretto."}