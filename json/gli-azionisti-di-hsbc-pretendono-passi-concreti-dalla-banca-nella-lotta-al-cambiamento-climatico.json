{"date": "20210111", "category": "Azionariato attivo", "title": "Gli azionisti di HSBC pretendono passi concreti dalla banca nella lotta al cambiamento climatico", "text": "HSBC \u00e8 sotto pressione da parte dei suoi azionisti che spingono sulla necessit\u00e0 di adottare delle strategie nette e chiare nella lotta al cambiamento climatico. Quindici investitori istituzionali, con un patrimonio complessivo gestito di 2,4 trilioni di dollari, hanno presentato una dichiarazione pubblica in cui hanno invitato l\u2019istituto di credito britannico a pubblicare una chiara strategia per ridurre la propria esposizione verso le industrie di combustibili fossili, a partire dal carbone.  L\u2019iniziativa, coordinata dalla ONG per gli investimenti responsabili ShareAction e alla quale si sono uniti 117 singoli azionisti, punta a una svolta pi\u00f9 concreta nell\u2019approccio da parte del colosso del credito, che dovrebbe definire una road map operativa per realizzare gli impegni verso la decarbonizzazione e gli obiettivi di Parigi.  Secondo il Rainforest Action Network (RAN) HSBC \u00e8 il secondo pi\u00f9 grande finanziatore europeo di gruppi che operano nel settore dei combustibili fossili, dopo Barclays, con crediti per 87 miliardi di dollari accordati dalla firma dell\u2019Accordo di Parigi (2016-19). Nell\u2019ottobre 2020, HSBC ha annunciato l\u2019ambizione di diventare una banca Net Zero entro il 2050, una mossa importante data la forte esposizione della banca verso l\u2019Asia, un\u2019area che sta iniziando a impegnarsi ma che \u00e8 ancora indietro nella transizione energetica. Tuttavia le parole non riflettono le azioni. Secondo ShareAction nei quattro mesi precedenti al \u200b\u200bsuo annuncio, la banca ha concesso altri 1,8 miliardi in societ\u00e0 di combustibili fossili.  Per questo il gruppo di azionisti, tra cui Amundi una delle pi\u00f9 grande aziende di asset management europee e una dei Top25 azionisti di HSBC insieme a una serie di gestori patrimoniali e investitori presenti nel Regno Unito, Danimarca, Francia e Svezia, hanno deciso di avviare un\u2019azione di engagement che arriva al culmine di un impegno quadriennale con la banca. Gi\u00e0 nel marzo 2019, un gruppo di investitori, coordinati da ShareAction, aveva inviato una lettera a HSBC esortandola a limitare i finanziamenti all\u2019industria del carbone.  Jeanne Martin, Senior Campaign Manager di ShareAction, ha dichiarato: \u201cIl messaggio della dichiarazione \u00e8 chiaro. Le ambizioni verso il Net Zero dei principali finanziatori di combustibili fossili semplicemente non sono credibili se non vengono sostenuti da piani di eliminazione graduale dei combustibili fossili. Cinque anni dopo la firma dell\u2019Accordo di Parigi, HSBC continua a riversare miliardi nel settore del carbone, un comportamento che \u00e8 in contrasto con la limitazione del riscaldamento globale a 1,5 \u00b0 C. Se HSBC prende sul serio la sua ambizione verso il Net Zero, sosterr\u00e0 questa proposta\u201d. Caroline Le Meaux, Head of ESG Research, Engagement and Voting di Amundi, ha commentato: \u201cIl cambiamento climatico rappresenta un rischio sistemico. Il settore finanziario ha un ruolo chiave da svolgere nel sostenere il passaggio a un\u2019economia a basse emissioni di carbonio e l\u2019allineamento con l\u2019Accordo di Parigi. Coinvolgere le aziende nella transizione energetica e nella decarbonizzazione delle loro attivit\u00e0 \u00e8 una delle nostre priorit\u00e0 fondamentali. L\u2019eliminazione graduale del carbone \u00e8 fondamentale per raggiungere tale obiettivo e riteniamo che l\u2019adozione di strategie climatiche da parte delle aziende sia un fattore critico di investimento di cui gli azionisti dovrebbero essere pienamente informati. Amundi appoggia quindi pienamente questa proposta, come parte del nostro impegno pi\u00f9 globale verso le banche sulla loro politica di transizione energetica, in generale, e sulla loro politica del carbone, in particolare\u201d. Jason Mitchell, Co-Head of Responsible Investment presso Man Group, ha dichiarato: \u201cIn qualit\u00e0 di una delle banche pi\u00f9 grandi d\u2019Europa e secondo fornitore di finanziamenti per combustibili fossili, HSBC ha l\u2019opportunit\u00e0 unica di aiutare e guidare il settore dei servizi finanziari verso ambizioni pi\u00f9 elevate nella lotta al cambiamento climatico. In qualit\u00e0 di azionisti che sostengono questa dichiarazione, riconosciamo l\u2019imperativo e l\u2019urgenza di stabilire obiettivi e una tempistica per la riduzione delle emissioni \u201c. Stephen Power SJ ha dichiarato: \u201cI gesuiti in Gran Bretagna hanno lavorato con HSBC per molti anni ed \u00e8 ora che la multinazionale si unisca al crescente movimento sociale per salvaguardare il futuro delle nostre giovani generazioni. Facendo eco all\u2019appello di Papa Francesco alle aziende di passare dai combustibili fossili alle energie rinnovabili, chiediamo semplicemente a HSBC di incoraggiare le aziende che sostiene finanziariamente a muoversi verso un\u2019economia a basse emissioni di carbonio\u201d. Da parte sua HSBC ha risposto alla richiesta dei suoi azionisti riconfermando il suo impegno verso il Net Zero entro il 2050. Nel dettaglio, la banca ha presentato il suo progetto da 1 trilione per il prossimo decennio a sostegno dei propri clienti per favorire e finanziare la loro transizione energetica. Inoltre la banca ha sottolineato di avere tagliato i finanziamenti nei confronti dell\u2019oil sands sector da 1,3 trilioni, nel 2017, a 231 milioni, nel 2019. Gli azionisti che hanno presentato la proposta a HSBC sono fiduciosi che il Cda possa raccomandare un voto a favore dell\u2019iniziativa durante l\u2019assemblea degli azionisti dell\u2019aprile 2021. Se la proposta dovesse ricevere pi\u00f9 del 75% dei voti, la banca dovrebbe pubblicare una strategia e degli obiettivi a breve, medio e lungo termine per ridurre la sua esposizione alle attivit\u00e0 di combustibili fossili su una linea temporale allineata con gli obiettivi dell\u2019Accordo di Parigi."}