{"date": "20201130", "category": "Ma il voto popolare ha detto s\u00ec al 50,73%", "title": "Non passa in Svizzera la proposta sulla responsabilit\u00e0 delle multinazionali", "text": "Non \u00e8 passato il doppio referendum votato domenica in Svizzera sulla responsabilit\u00e0 delle multinazionali e sul finanziamento alle armi. Ma il risultato \u00e8 stato comunque storico per quanto riguarda il voto sul quesito relativo ai grandi gruppi internazionali. Infatti se la proposta \u00e8 a tutti gli effetti stata bocciata perch\u00e9 era maggiore il numero di cantoni per il no, la maggioranza dei voti \u00e8 andata a favore del s\u00ec. Ben il 50,73% dei votanti si \u00e8 dichiarato d\u2019accordo con la proposta di rendere le multinazionali responsabili anche delle azioni dei propri fornitori. Questa \u00e8 una indicazione molto forte sulla nuova sensibilit\u00e0 dei cittadini di fronte alle emergenze che riguardano ambiente e diritti umani anche al di fuori del proprio vicinato. Il voto \u00e8 stato spaccato all\u2019interno dei diversi partiti, mentre come cantoni sono soprattutto quelli di lingua tedesca ad avere respinto l\u2019iniziativa, mentre quelli di lingua latina hanno dato parere pi\u00f9 favorevole. E\u2019 stato commentato \u201cLa Svizzera conservatrice vince sulla Svizzera moderna e urbana\u201d. La proposta prevedeva che le aziende con sede in Svizzera che violano gli standard ambientali e i diritti umani all\u2019estero avrebbero dovuto risponderne davanti ai tribunali elvetici, ma soprattutto la responsabilit\u00e0 sarebbe stata estesa anche a tutta la catena produttiva cio\u00e9 fornitori, controparti e controllate anche di fatto. Un vincolo giudicato eccessivo, anche alla luce della crisi che con la diffusione del Covid-19 si sta facendo sentire anche per i grandi gruppi scudocrociati. Ora entrer\u00e0 in vigore il controprogetto del governo secondo cui le imprese con pi\u00f9 di 500 dipendenti e un fatturato di oltre 40 milioni di franchi all\u2019anno dovranno pubblicare un rapporto sugli standard ambientali (per esempio gli obiettivi riguardanti le emissioni di CO2) e sugli standard sociali (rispetto dei diritti umani o la lotta contro la corruzione) e controllare le proprie catene di approvvigionamento. Le imprese che importano metalli o minerali da regioni di conflitto in Svizzera (stagno, tantalio, tungsteno, oro), o che offrono prodotti per i quali esiste un sospetto fondato di lavoro dei minori, dovranno inoltre svolgere una accurata due diligence. Per quanto riguarda la responsabilit\u00e0 dei danni, il controprogetto indiretto non cambia la situazione attuale: le imprese continuerebbero ad essere giudicate nel paese in cui hanno causato i danni, secondo le leggi di quel paese. Le imprese svizzere non sarebbero responsabili delle proprie filiali o imprese economicamente dipendenti, le quali continuerebbero a rispondere loro stesse per i danni causati. Le imprese svizzere potrebbero per\u00f2 essere multate fino a 100 mila franchi qualora mentissero deliberatamente nei loro rapporti. \u201cCon la nuova norma le multinazionali se la caveranno con la pubblicazione di un opuscolo patinato\u201d hanno commentato dai comitati promotori facendo sapere che l\u2019appoggio riscontrato dalla loro proposta indica una direzione ineluttabile per i grandi gruppi. La maggioranza dei cittadini, con il 57,45% dei voti, e dei Cantoni ha invece respinto la proposta di vietare il finanziamento ai produttori di armi, considerando tali anche le aziende che derivano pi\u00f9 del 5% del proprio fatturato da armamenti. Una definizione stringente che avrebbe riguardato anche gruppi come gruppi come Airbus, Boeing e Rolls-Royce Holdings."}