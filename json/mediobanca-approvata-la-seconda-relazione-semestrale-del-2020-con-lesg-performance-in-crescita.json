{"date": "20210210", "category": "Risultati 2020", "title": "Mediobanca, approvata la seconda relazione semestrale del 2020 con l\u2019ESG performance in crescita", "text": "Mediobanca chiude in positivo il 2020, il Cda ha approvato la relazione semestrale sul secondo semestre del 2020 dove si nota una robusta ripresa dell\u2019attivit\u00e0 commerciale in tutte le aree di business, con un limitato impatto del secondo lockdown. L\u2019utile netto triplica rispetto al semestre precedente portandosi a 411 milioni di euro, e l\u2019istituto conferma l\u2019ipotesi di distribuzione di dividendi pari al 70% dell\u2019utile netto.  I ricavi complessivi di Gruppo arrivano a 1.300,8 milioni, 1.325,2 milioni lo scorso anno, in miglioramento rispetto ai sei mesi precedenti, con un contributo crescente nell\u2019ultimo trimestre, 674,8 milioni.  Nel semestre il Gruppo ha raggiunto anche importanti risultati non finanziari in ambito ESG. Nei passati sei mesi sono stati raggiunti 3 obiettivi previsti nel Piano Industriale. A settembre \u00e8 stata completata con successo l\u2019emissione inaugurale di un green bond da 0,5 miliardi.  Nell\u2019ambito delle emissioni ESG il DCM (Debt capital market team) ha maturato una posizione di leadership in Italia. La controllata RAM ha lanciato il suo primo fondo carbon-neutral \u00abStable Climate Global Equities Fund\u00bb. Infine, il Gruppo Mediobanca ha raggiunto la neutralit\u00e0 climatica del Gruppo grazie alla compensazione delle proprie emissioni di gas serra residue tramite l\u2019acquisto di crediti generati da progetti di tutela ambientale realizzati in Paesi in via di Sviluppo secondo gli standard delle Nazioni Unite collegati alla normativa di Kyoto. Per quanto riguarda le attivit\u00e0 social, prosegue l\u2019impegno sociale attraverso l\u2019avvio da parte di CheBanca! di un progetto con Fondazione Progetto Arca onlus, che per tutto il 2021, supporter\u00e0 mille famiglie in difficolt\u00e0 attraverso la consegna periodica di pacchi di alimenti e beni di prima necessit\u00e0.  Inoltre, proseguono nel Gruppo le iniziative per lo sviluppo del lavoro agile e smart (obiettivo incluso nella scorecard del DG) finalizzato allo sviluppo delle c.d. \u00absoft skills\u00bb, al coinvolgimento dei dipendenti ed all\u2019adeguamento delle piattaforme IT. Sulla governance, nel corso dell\u2019Assemblea 2020, il voto degli investitori istituzionali ha garantito grande supporto (2/3 dei voti dei presenti in Assemblea) alla lista proposta dal CdA uscente. Questo risultato rappresenta un significativo apprezzamento per la strategia, la performance e la gestione del Gruppo Mediobanca. Il nuovo CdA, che sar\u00e0 in carica fino al 2023, \u00e8 stato arricchito dall\u2019inserimento di due membri qualificati che ne migliorano competenze, indipendenza (60% del CdA \u00e8 indipendente) e diversity (40% donne)."}