{"date": "20210128", "category": "L'opinione di Mitch Reznick, Head of Sustainable Fixed Income di Federated Hermes", "title": "Biden o non Biden, la rivoluzione verde \u00e8 gi\u00e0 partita, spinta da governi e aziende", "text": "Se da un lato il programma del neo-presidente Biden volto a finanziare una vera e propria ripresa verde negli Stati Uniti rappresenter\u00e0 di certo un ulteriore elemento catalizzatore per quanto riguarda\u00a0 lo sviluppo e la crescita dei prodotti d\u2019investimento nel segmento ESG e della sostenibilit\u00e0, dall\u2019altro \u00e8 opportuno notare come, nei fatti, questa evoluzione avverr\u00e0 indipendentemente sulla scia di quelle che sono delle tendenze secolari oltre che grazie al supporto di natura normativa in essere. I finanziamenti verdi continueranno a seguire una significativa traiettoria di crescita per una serie di ragioni eterogenee: in primo luogo l\u2019Unione Europea finanzier\u00e0 il proprio progetto di ripresa verde con circa 225 miliardi di euro sotto forma di obbligazioni verdi. Inoltre, tanto le aziende quanto i governi stanno riscontrando un vantaggio in termini di costo del capitale nell\u2019emissione di obbligazioni verdi.  Da sottolineare anche il numero significativamente crescente di aziende che si stanno impegnando a raggiungere obiettivi climatici sostenuti da presupposti scientifici. Infine, gli investitori stanno orientando i propri portafogli in direzione sempre pi\u00f9 marcata a favore di asset sostenibili. Siamo nell\u2019epicentro della rivoluzione verde e il Vecchio Continente continuer\u00e0 a ispirare su scala globale le attivit\u00e0 legate alla finanza verde, dato che tanto i governi quanto le aziende stanno cercando di trarre beneficio dal filone del cosiddetto \u201cgreenium\u201d. E possiamo anche guardare al numero di Paesi, anche al di fuori dell\u2019Europa, che dichiarano di essere pronti all\u2019obiettivo net-zero di emissioni entro il 2050, con anche gli Stati Uniti pronti a rientrare in questa lista."}