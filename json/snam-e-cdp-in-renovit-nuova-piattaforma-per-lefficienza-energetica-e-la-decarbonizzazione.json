{"date": "20210129", "category": "Decarbonizzazione", "title": "Snam e CDP in Renovit, nuova piattaforma per l\u2019efficienza energetica e la decarbonizzazione", "text": "Snam e CDP, Cassa Depositi e Prestiti, danno il via allo sviluppo di Renovit, la nuova piattaforma italiana per promuovere l\u2019efficienza energetica di condomini, aziende e pubblica amministrazione e favorire lo sviluppo sostenibile e la transizione energetica del Paese. Renovit si posiziona come abilitatore dell\u2019ulteriore crescita del settore, contribuendo al raggiungimento degli obiettivi nazionali di efficienza energetica al 2030 e alla decarbonizzazione del sistema economico. \u00c8 stata perfezionata l\u2019operazione attraverso la quale CDP Equity entra nel capitale di Snam4Efficiency, che assume il nome di Renovit e che sar\u00e0 partecipata per il 70% da Snam e per il 30% da CDP Equity. Snam4Efficiency si \u00e8 affermata rapidamente come uno dei principali operatori italiani nello sviluppo dell\u2019efficienza energetica, offrendo servizi integrati a tutti i segmenti del mercato attraverso TEP Energy Solution ed Evolve, societ\u00e0 controllate rispettivamente al 100% e al 70%, attive nel settore residenziale e industriale, e Mieci, controllata al 70% e operante nel segmento della pubblica amministrazione. Tali attivit\u00e0 sono state ulteriormente sviluppate nel tempo e arricchite di nuove competenze. In particolare, Renovit far\u00e0 leva sull\u2019attuale posizionamento nei settori residenziale e industriale e svilupper\u00e0 ulteriormente l\u2019attivit\u00e0 nel settore della pubblica amministrazione, forte del ruolo del Gruppo CDP, da 170 anni a sostegno del territorio italiano e degli enti locali. A tal proposito, contestualmente al closing, \u00e8 stato sottoscritto un accordo di cooperazione commerciale tra Renovit e CDP. L\u2019enterprise value del 100% di Snam4Efficiency \u00e8 stato valutato circa 150 milioni di euro. L\u2019amministratore delegato di Renovit sar\u00e0 Cristian Acquistapace, che guida Snam4Efficiency fin dalla sua costituzione. Renovit e i suoi azionisti valuteranno tutte le opzioni per la futura crescita della societ\u00e0, inclusa una possibile quotazione in Borsa nel medio periodo. \u201cL\u2019accordo di oggi \u2013 ha dichiarato Fabrizio Palermo, Ad di CDP \u2013 \u00e8 un ulteriore passo nell\u2019attuazione del Piano Industriale di CDP, in linea con gli obiettivi di sviluppo sostenibile fissati dall\u2019Agenda 2030 delle Nazioni Unite e dal Piano Nazionale Integrato per l\u2019Energia e il Clima. Cassa Depositi e Prestiti sta attuando una trasformazione strategica e operativa per essere sempre pi\u00f9 vicina alle esigenze delle amministrazioni pubbliche e delle imprese, generando benefici anche per i cittadini. Questa iniziativa si inquadra infatti nel processo di ampliamento delle attivit\u00e0 di CDP, che sta assumendo un ruolo di vero e proprio partner strategico per gli enti locali: non pi\u00f9 solo finanziatore degli investimenti, ma anche consulente tecnico-finanziario e promotore di iniziative per lo sviluppo di opere infrastrutturali ed energetiche. Siamo convinti che l\u2019impegno congiunto con Snam possa portare Renovit a diventare velocemente l\u2019operatore leader in Italia di questo comparto, oggi ancora molto frammentato\u201d. \u201cL\u2019efficienza energetica \u2013 ha commentato Marco Alver\u00e0, Ad di Snam \u2013 \u00e8 una delle attivit\u00e0 attraverso le quali Snam vuole raggiungere la neutralit\u00e0 carbonica al 2040 e contribuire a ridurre le emissioni per il sistema Paese in linea con gli obiettivi climatici nazionali ed europei. Un utilizzo pi\u00f9 efficiente dell\u2019energia da parte di condomini, imprese e pubblica amministrazione riqualificando gli immobili e utilizzando le nuove tecnologie digitali \u00e8 essenziale per ridurre l\u2019inquinamento e le emissioni di CO\u2082. In soli due anni Snam \u00e8 riuscita a creare uno dei principali operatori nazionali del settore, valorizzando competenze e progetti imprenditoriali italiani. La nascita di Renovit, in collaborazione con CDP, d\u00e0 continuit\u00e0 a questo percorso con ulteriori prospettive di crescita: abbinando visione di mercato e capacit\u00e0 tecniche e finanziarie, la nuova societ\u00e0 sar\u00e0 in grado di fornire un contributo ancora pi\u00f9 significativo alla riqualificazione energetica e alla lotta ai cambiamenti climatici, favorendo lo sviluppo sostenibile del nostro Paese\u201d."}