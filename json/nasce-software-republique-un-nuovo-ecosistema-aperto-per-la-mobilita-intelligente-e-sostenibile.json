{"date": "20210412", "category": "Mobilit\u00e0 sostenibile", "title": "Nasce Software R\u00e9publique, un nuovo ecosistema aperto per la mobilit\u00e0 intelligente e sostenibile", "text": " Un gruppo di aziende francesi formato da Atos, Dassault Syst\u00e8mes, Groupe Renault, STMicroelectronics e Thales, ha annunciato l\u2019intenzione di unire le forze per creare Software R\u00e9publique, un nuovo ecosistema finalizzato all\u2019innovazione nel settore della mobilit\u00e0 intelligente. I partner prevedono di sviluppare e commercializzare insieme sistemi e software per offrire una mobilit\u00e0 pi\u00f9 ricca di opportunit\u00e0 e sostenibile a citt\u00e0, regioni, imprese e cittadini. Questo ecosistema di open innovation, fondato da cinque leader nei settori dell\u2019industria automobilistica e della tecnologia, sar\u00e0 pronto ad accogliere nuovi membri e svilupper\u00e0 collaborazioni aperte. I nuovi prodotti e servizi saranno basati su intelligenza artificiale, sicurezza informatica, connettivit\u00e0, elettronica embedded (o incorporata) e tecnologia dei gemelli virtuali contribuiranno. Una questione di sovranit\u00e0 Il settore della mobilit\u00e0 \u00e8 in evoluzione e offre nuove opportunit\u00e0. Secondo il Boston Consulting Group, entro il 2035 il mercato globale della mobilit\u00e0 crescer\u00e0 del 60%, raggiungendo il valore di 11.000 miliardi di euro. Il principale fattore trainante di questa crescita \u00e8 l\u2019emergere di cambiamenti tecnologici radicali \u2013 veicoli elettrici, nuovi componenti, nuovi servizi post-vendita e altri servizi a valore aggiunto \u2013 la cui quota del mercato globale della mobilit\u00e0 aumenter\u00e0 dal 5% al 45%. I pi\u00f9 importanti player industriali in altri continenti, con sostegni statali, si stanno gi\u00e0 posizionando per sviluppare molte di queste nuove tecnologie attuando strategie di integrazione rafforzata. I membri fondatori della Software R\u00e9publique esprimono l\u2019urgenza, per la Francia e l\u2019Europa, di costruire tutti insieme un ecosistema sostenibile che miri ad assicurare la loro sovranit\u00e0 in questo campo. Tre aree principali di cooperazione Per sviluppare e commercializzare congiuntamente sistemi di mobilit\u00e0 intelligente, consentendo la realizzazione di un\u2019offerta di mobilit\u00e0 adattata e agile, sono state individuate tre aree principali di cooperazione: sistemi intelligenti che facilitino la connettivit\u00e0 sicura tra il veicolo e il suo ambiente digitale e fisico, sistemi di simulazione e gestione dati che ottimizzino i flussi relativi a territori e aziende e un ecosistema per l\u2019energia che semplifichi il momento della ricarica delle batterie. Temi di discussione Al momento sono oggetto di discussione fra i partner di Software R\u00e9publique diversi temi come il Plug & Charge che prevede lo sviluppo di nuove tecnologie e servizi che consentano a un\u2019auto elettrica, collegata a un punto di carica compatibile, di essere rilevata automaticamente e di effettuare la ricarica senza bisogno di alcun intervento da parte dell\u2019utente. Il secondo tema \u00e8 legatto alla ottimizzazione dei flussi di mobilit\u00e0 relativi ai territori per facilitare l\u2019accesso agli scambi di informazioni sulla mobilit\u00e0 e la simulazione degli stessi, istantaneamente e in modalit\u00e0 aperta fra citt\u00e0 e regioni geografiche. Fondo d\u2019investimenti a sostegno di start-up innovative Per promuovere l\u2019innovazione, la Software R\u00e9publique operer\u00e0 anche per creare un fondo d\u2019investimento per finanziare le start-up pi\u00f9 promettenti e un incubatore di start-up nel campo delle tecnologie della mobilit\u00e0 intelligente, in cui queste imprese avranno accesso ad un ambiente sperimentale e di sviluppo virtuale collaborativo, e a mentoring attraverso una rete di valori.  Bernard Charl\u00e8s, Vicepresidente del Consiglio di amministrazione e Ad di Dassault Syst\u00e8mes, ha confermato: \u201c\u00c8 una questione che va ben oltre il settore automobilistico, si tratta di pensare in termini di utilizzo: una mobilit\u00e0 che offra un ambiente di lavoro e tempo libero che sia parte di un\u2019economia sostenibile. Questa economia di esperienza va di pari passo con un Rinascimento dell\u2019industria in tutto il mondo: la nuova economia della mobilit\u00e0 si articoler\u00e0 in nuove reti di valori collaborative basate su piattaforme digitali. Software R\u00e9publique \u00e8 quindi un ecosistema multisettoriale e multidisciplinare che mira ad accelerare l\u2019innovazione e fare crescere i fattori trainanti di domani. Per conseguire questo obiettivo, si baser\u00e0 sull\u2019ambiente virtuale collaborativo fornito dalla piattaforma 3DEXPERIENCE di Dassault Syst\u00e8mes ed esperienze basate sulla tecnologia dei gemelli digitali. Si avvarr\u00e0 inoltre dell\u2019acceleratore di start-up 3DEXPERIENCE Lab\u201d. Luca de Meo, Ad del Groupe Renault, ha commentato: \u201cNella nuova filiera del valore della mobilit\u00e0, i sistemi di intelligence a bordo rappresentano il nuovo fattore trainante, il punto focale in cui ora sono concentrate tutte le attivit\u00e0 di ricerca e gli investimenti. A fronte di questa sfida tecnologica, abbiamo scelto di operare all\u2019insegna della cooperazione e dell\u2019apertura. Non vi sar\u00e0 alcun baricentro, il valore di ciascuno sar\u00e0 amplificato dagli altri membri. Il know-how combinato in molteplici campi \u2013 sicurezza informatica, microelettronica, energia e gestione dati \u2013 ci consentir\u00e0 di sviluppare soluzioni avanzate, uniche, finalizzate a una mobilit\u00e0 a basse emissioni, condivisa, responsabile e Made in Europe\u201d. Jean-Marc Chery, President & CEO STMicroelectronics, ha commentato: \u201cSTMicroelectronics si \u00e8 unita alla Software R\u00e9publique per far s\u00ec che le sue soluzioni e i suoi prodotti a semiconduttore innovativi contribuiscano all\u2019elettrificazione e alla digitalizzazione dei veicoli e dei servizi di mobilit\u00e0. Il nostro know-how \u00e8 un fattore abilitante della trasformazione in corso verso soluzioni pi\u00f9 efficienti, in linea con le aspettative degli stakeholder riguardo all\u2019impatto ambientale.\u201d. Nel quadro della sua vocazione sostenibile, Software R\u00e9publique avr\u00e0 sede a Guyancourt presso il Renault Technocentre in un edificio denominato Odyss\u00e9e, che offre uno spazio di 12.000 metri quadri, moderno ed eco-responsabile. La struttura dell\u2019edificio, sia esternamente sia internamente, \u00e8 realizzata al 100% in legno con un risparmio di una tonnellata di CO2 per ogni metro quadro costruito rispetto a un normale edificio, mentre il tetto di 1000 m\u00b2 \u00e8 rivestito da pannelli fotovoltaici. "}