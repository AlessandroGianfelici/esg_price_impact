{"date": "20210127", "category": "ESG Index", "title": "Leonardo entra per il primo anno nel Gender-Equality Index 2021 di Bloomberg", "text": "Leonardo \u00e8 stata inclusa, per la prima volta, nel Gender-Equality Index (GEI) 2021 di Bloomberg, l\u2019indice azionario che misura le performance delle societ\u00e0 quotate impegnate sia per la trasparenza nella divulgazione sui dati di genere, sia per le misure adottate nell\u2019ottica dell\u2019inclusione e della valorizzazione della diversit\u00e0, fornendo agli investitori un ulteriore strumento di valutazione delle aziende.\u00a0 Il GEI valuta le pratiche legate al tema facendo riferimento, in particolare, a cinque aree specifiche: leadership femminile e valorizzazione dei talenti; equit\u00e0 e parit\u00e0 salariale di genere; cultura inclusiva; politiche di prevenzione e sanzione delle molestie; riconoscibilit\u00e0 del marchio come brand che supporta il genere femminile. Dall\u2019analisi del report emerge che su 380 societ\u00e0 ammesse all\u2019indice, 17 sono italiane, un dato che colloca l\u2019Italia tra i primi quattro Paesi a livello globale nel ranking, e 17 le societ\u00e0 del comparto industriale. \u201cEntrare nel Gender-Equality Index 2021 di Bloomberg rappresenta un importante riconoscimento dell\u2019impegno dell\u2019Azienda sul tema dell\u2019inclusione di genere, elemento chiave per favorire collaborazione e produttivit\u00e0 e stimolare percorsi innovativi\u201d sottolinea Alessandro Profumo, Ad di Leonardo. \u201cIn una fase come quella attuale, in cui le politiche sulla parit\u00e0 di genere rivestono un ruolo centrale per lo sviluppo economico e sociale a livello globale, Leonardo si \u00e8 distinta per la trasparenza sui dati. Stiamo andando nella giusta direzione con un piano di sostenibilit\u00e0 che, in linea con il piano strategico Be Tomorrow \u2013 Leonardo 2030, pone tra i suoi obiettivi politiche a favore della parit\u00e0 di genere, come definito nell\u2019Obiettivo di Sviluppo Sostenibile n. 5 dell\u2019Agenda ONU 2030\u201d. Leonardo ha ottenuto il massimo punteggio sulla comunicazione delle informazioni richieste. Un impegno per la trasparenza nei confronti degli investitori e di tutti gli stakeholder che l\u2019azienda porta avanti da anni, rispondendo alla crescente attenzione del mercato alle performance, non solo economico-finanziarie, ma anche sociali, ambientali e di governance."}