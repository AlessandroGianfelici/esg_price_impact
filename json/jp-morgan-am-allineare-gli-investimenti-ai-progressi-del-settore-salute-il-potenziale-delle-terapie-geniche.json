{"date": "20210225", "category": "Speciale Consulentia21", "title": "JP Morgan AM, Allineare gli investimenti ai progressi del settore salute: il potenziale delle terapie geniche", "text": "Moderna, Fate Therapeutics, Ultragenyx. Sono tutti nomi di societ\u00e0 del settore biotecnologico. Alcuni, come Moderna, sono oramai sulla bocca di tutti, anche dei non esperti, perch\u00e9 \u00e8 una delle case farmaceutiche che hanno messo a punto uno dei vaccini approvati per il Covid-19. Una scoperta che le ha permesso di quintuplicare la propria valutazione di borsa nel 2020 e partire con un +40% nei primi mesi del 2021. Altri, invece riguardano aziende che potrebbero avere in serbo la grande rivoluzione biologica del domani. E proprio sulle potenzialit\u00e0 del settore delle biotecnologie e il suo con il benessere inteso come miglioramento sociale si \u00e8 focalizzato l\u2019intervento di JP Morgan AM a Consulentia21, l\u2019evento organizzato da Anasf dedicato al tema della sostenibilit\u00e0.  Un settore, quello della salute e nello specifico delle case farmaceutiche specializzate nelle nuove terapie geniche, che per sua natura \u00e8 strettamente connesso agli obiettivi per uno sviluppo sostenibile (SDGs) inclusi nell\u2019Agenda 2030 delle Nazioni Unite, in particolare al terzo obiettivo sulla salute e il benessere. Ma, entrando nelle specifico delle terapie geniche, la loro peculiarit\u00e0 \u00e8 che rappresentano veramente un cambiamento rivoluzionario e dirompente per il settore della salute. Questo perch\u00e9 le terapie geniche sono diverse dai trattamenti tradizionali in quanto invece di trattare soltanto una patologia, cercano di curare la causa sottostante, intervenendo sulla causa biologica che l\u2019ha generata, e questo pu\u00f2 avere un effetto veramente imponente sulla qualit\u00e0 di vita del paziente. Una caratteristica possibile perch\u00e9 si possono sostituire i geni difettosi oppure modificare alcuni aspetti di un gene ovvero sostituire intere cellule per far fronte alla patologia sottostante.  CAR T, per esempio, \u00e8 una terapia genica presente sul mercato appositamente studiata per il trattamento del tumore del sangue. Questa terapia viene utilizzata nei casi in cui le cellule immunitarie non riescano a far fronte alla malattia, per cui esse vengono modificate geneticamente in modo da renderle pi\u00f9 forti a combattere il carcinoma del sangue e quindi a trattare la malattia sottostante. Ma passando dai laboratori ai mercati finanziari, questo \u00e8 il momento giusto per investire, dopo i rialzi del 2020? Quali potrebbero essere gli sviluppi successivi che rendano pi\u00f9 appetibile il settore biotech? La pandemia ha infatti acceso un faro sul settore della salute, ma accanto al successo di Moderna, altre aziende potrebbero non riuscire a ottenere i risultati attesi. JP Morgan ha una visione positiva. \u201cEsso rappresenta un vero e proprio game-changer per il futuro a partire dall\u2019impatto sui pazienti, Attualmente ci sono quattro trattamenti disponibili negli Usa per la cura di tumori del sangue, di patologie oculari ma anche per malattie considerate incurabili quali l\u2019atrofia muscolare. Invece per malattie come Parkinson, Alzheimer e tumori solidi si sta gi\u00e0 passando dallo stadio di ricerca a quello dell\u2019implementazione pratica ed \u00e8 questo quello che \u00e8 enormemente interessante\u201d ha affermato Katie Magee, Investment Specialist di J.P. Morgan Asset Management.  \u201cIl secondo fattore di interesse, oltre la pipeline di nuove possibili cure, \u00e8 costituito dall\u2019aumento delle approvazioni regolamentari per i trattamenti di terapia genica in particolare il regolatore americano ovvero la FDA ha dichiarato che prevede di assistere a un aumento da 10 fino a 20 nuove terapie geniche e cellulari approvate entro il 2025. Infine, anche l\u2019impatto sulle aziende sar\u00e0 sicuramente importante poich\u00e9 le terapie geniche possono essere molto rivoluzionarie per gli individui specie per i pazienti oppure per il settore proprio della salute per passare dal trattare semplicemente delle malattie ad arrivare potenzialmente a guarirle\u201d ha concluso l\u2019analista di JP Morgan. La casa di asset management americana presidia il settore con il fondo Genetic Therapies, appartenente alla categoria dei fondi tematici sostenibili, che investe in societ\u00e0 del settore health e biotech che ambiscono al miglioramento della salute globale. Analizzando il portafoglio del fondo, si scopre che il 95% dei titoli inseriti all\u2019interno della strategia risponde in particolare al terzo obiettivo degli SDGs, la salute e il benessere. \u201cIl titolo in portafoglio che ha reso di pi\u00f9 nel 2020 \u00e8 Moderna, una delle aziende pi\u00f9 grosse e pi\u00f9 famose coinvolta nello sviluppo di vaccini ma anche in altre attivit\u00e0 di terapia genica; la seconda azienda si chiama CRISPR Therapeutics, titolo con una performance solidissima, leader nello studio di cellule individuali. Abbiamo incluso\u201d, continua Magee, \u201canche altri titoli come la Fate Therapeutics che ha registrato ottimi risultati nelle ricerche e nei test clinici per combattere il linfoma poi Twist Bioscience e Ultragenyx Pharmaceutical, che hanno contribuito attivamente alla lotta contro la pandemia\u201d."}