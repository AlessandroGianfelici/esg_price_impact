{"date": "20210118", "category": "Investimenti ESG", "title": "Intesa Sanpaolo lancia la prima securitization green da 1,3 miliardi di euro", "text": "Intesa Sanpaolo continua a muoversi sul mercato delle cartolarizzazioni sintetiche. L\u2019ultima offerta rivolta al mercato consiste in un portafoglio di 42 project finance strutturati per la costruzione di impianti per la produzione di energie rinnovabili per un valore complessivo di 1,3 miliardi di euro. Si tratta della prima cartolarizzazione sintetica in Italia completamente rivolta alla green economy e della seconda in Europa dopo quella di NatWest. In un panorama dove i tassi hanno raggiunto i minimi storici e dove i mercati hanno sempre pi\u00f9 difficolt\u00e0 a trovare dei rendimenti interessanti, questa nuova strategia di Intesa Sanpaolo di mettere insieme il mercato delle securitization con quello del green dar\u00e0 una spinta alla banca per liberare capitale che potr\u00e0 essere erogato come nuovo finanziamento alle imprese. Questa nuova offerta di Intesa Sanpaolo si inserisce nell\u2019ambito del Programma Garc, Gestione attiva Rischio Credito. Grazie a questa operazione la banca potr\u00e0 erogare nuovi finanziamenti alle imprese che puntano su fonti energetiche non inquinanti.  Si tratta di una strategia che soddisfa in un unico colpo diverse criticit\u00e0 dei mercati. Da un lato l\u2019offerta trasferisce al mercato dei capitali il rischio a lungo termine di un portafoglio composto da 42 green project finance. Di quest\u2019ultimi il 50% \u00e8 dedicato alla costruzione di impianti eolici, il 40% \u00e8 dedicato alla costruzione di impianti fotovoltaici e il restante 10% \u00e8 rivolto alla costruzione di impianti a biomassa. Dall\u2019altro lato gli investitori professionali potranno godere di un prodotto che offre rendimenti interessanti e allo stesso tempo gode di un profilo Esg di elevato standing.  Questi impianti saranno in grado di produrre complessivamente circa 7,2 gigawatt di energia pulita. Con un output di queste dimensioni \u00e8 possibile soddisfare il fabbisogno annuo di 6 milioni di famiglie, con l\u2019aggiunta di un abbassamento delle emissioni di Co2 per una quantit\u00e0 pari a quella prodotta da 3 milioni di auto. In questo modo \u00e8 possibile verificare l\u2019elevato grado di compliance che questo prodotto finanziario possiede nei confronti delle tematiche di climate change. Il valore delle cartolarizzazioni sintetiche, a livello europeo, si attesta intorno ai 5 miliardi di euro per il 2021. In questo senso l\u2019operazione di Intesa si rivolge a un mercato in forte espansione, dove la domanda di prodotti finanziari, collegati alla green finance, \u00e8 in crescita data la volont\u00e0 degli investitori di diversificare la natura dei propri portafogli, i quali stanno tenendo sempre pi\u00f9 conto dei parametri Esg.\u00a0"}