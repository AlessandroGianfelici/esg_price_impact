{"date": "20210415", "category": "L'opinione di Chris Buchbinder, Equity Portfolio Manager di Capital Group", "title": "Il mercato delle auto elettriche \u00e8 solo all\u2019inizio", "text": "E\u2019 ormai evidente che il grande debutto delle auto elettriche c\u2019\u00e8 gi\u00e0 stato, e pure con un certo anticipo sulla tabella di marcia. General Motors ha annunciato a gennaio la cessazione della produzione di auto alimentate a benzina e diesel entro il 2035. Volkswagen, la principale casa automobilistica d\u2019Europa, ha presentato un piano d\u2019investimento da 86 miliardi di dollari per sviluppare nei prossimi cinque anni veicoli elettrici, fabbriche digitali e vetture a guida autonoma. Inoltre, nel 2020 l\u2019entusiasmo degli investitori per i veicoli elettrici (EV) ha temporaneamente spinto il valore di mercato di Tesla da 100 a 800 miliardi di dollari, superando il valore complessivo delle nove maggiori case automobilistiche tradizionali messe insieme. Tesla, che lo scorso anno ha venduto poco meno di 500.000 vetture, prevede una crescita del fatturato del 50% l\u2019anno. Secondo l\u2019Agenzia Internazionale per l\u2019Energia, nel prossimo decennio le vendite globali di EV aumenteranno del 28% l\u2019anno. Negli Stati Uniti, stiamo parlando di circa 270 o 280 milioni di veicoli in un\u2019ottica di lungo termine. Negli ultimi cinque anni, la curva di adozione si \u00e8 fatta pi\u00f9 ripida grazie soprattutto agli incentivi statali e all\u2019inasprimento degli standard sulle emissioni delle automobili a benzina. La Cina e l\u2019Europa hanno adottato un approccio particolarmente aggressivo, sia in termini di sussidi che nello stabilire severe restrizioni alle emissioni da combustibili fossili. I veicoli elettrici si stanno avvicinando a un punto di svolta, in cui diventeranno pi\u00f9 convenienti da acquistare rispetto alle auto tradizionali anche senza i sussidi statali. Oggi i veicoli elettrici sono alimentati generalmente da una batteria agli ioni di litio da 40-60 kilowatt, che rappresenta circa un terzo del costo complessivo del veicolo. Se il prezzo della batteria scender\u00e0 sotto i cento dollari per kilowattora (kWh), le auto elettriche diventeranno pi\u00f9 convenienti di quelle tradizionali. Secondo un\u2019analisi di Bloomberg, nell\u2019ultimo decennio il prezzo medio \u00e8 sceso da 917 a circa 137 dollari per kWh. In Cina, gi\u00e0 leader nella produzione di batterie, per alcuni veicoli \u00e8 gi\u00e0 stata raggiunta la soglia dei cento dollari, e si prevede di arrivare sotto i 60 dollari entro il 2030. Questo ha favorito l\u2019introduzione di modelli con prezzi pi\u00f9 abbordabili, prestazioni migliori e maggiore autonomia, oggi limitata a 300-600 km. Fra le aziende promotrici di batterie pi\u00f9 economiche e con prestazioni ottimizzate ci sono CATL in Cina, LG Chem e Samsung SDI in Corea e Tesla negli Stati Uniti. A suscitare l\u2019interesse dei consumatori per i veicoli elettrici, per\u00f2, sar\u00e0 anche il vantaggio offerto da una vettura elettrica in termini di costo totale di propriet\u00e0 rispetto a una con motore a combustione interna. In tal senso, le tipiche auto alimentate a batteria avranno costi di manutenzione e gestione di gran lunga inferiori rispetto alle vetture che bruciano combustibili fossili, che usurano maggiormente i motori e impongono una manutenzione regolare. Crescer\u00e0 la diffusione dei veicoli elettrici \u201csoftware-defined\u201d, che usano software in grado di ricevere aggiornamenti via etere, per migliorare la funzionalit\u00e0 e la sicurezza alla guida e offrire al contempo esperienze di intrattenimento integrate. Questi aggiornamenti wireless aiuteranno i produttori pi\u00f9 lungimiranti a realizzare veicoli capaci di imparare, migliorare e offrire pi\u00f9 servizi nel tempo. Approccio che permetter\u00e0 di compensare parte delle perdite dovute alla svalutazione delle auto obsolete. L\u2019aggiornamento software forse pi\u00f9 importante per alcuni modelli sar\u00e0 la tecnologia di guida autonoma. Waymo, la divisione di Google dedicata alle auto driverless, sta testando questo tipo di veicoli nell\u2019area di Phoenix gi\u00e0 dall\u2019inizio del 2017. La sua controparte alla General Motors, Cruise, sta collaudando auto completamente autonome a San Francisco, mentre la start-up cinese AutoX ha gi\u00e0 messo su strada a Shenzhen un\u2019intera flotta di vetture senza conducenti al volante. Le case automobilistiche tradizionali dovranno fare i conti con la svalutazione di impianti produttivi vetusti, la gestione dei rapporti con i fornitori e la contrazione dei margini di profitto. Dispongono, tuttavia, di ampie risorse e di capacit\u00e0 produttive globali. Le start-up non hanno oneri finanziari associati, ma potrebbero incontrare qualche difficolt\u00e0 nell\u2019espandere la produzione. Per gli operatori storici, quindi, non \u00e8 ancora detta l\u2019ultima parola. Come nel caso di GM, dove il CEO Mary Barra ha avviato un programma di ristrutturazione interno. Oltre a puntare sulla totale elettrificazione entro il 2035, GM ha investito molto in Cruise. La trasformazione dell\u2019industria automobilistica globale avr\u00e0 implicazioni profonde anche per altri settori, tra cui energia, servizi di pubblica utilit\u00e0, produzione, estrazione mineraria e assicurazioni. Con la crescente diffusione dei veicoli elettrici, potremmo assistere nel giro di pochi anni a un picco nel consumo di petrolio. A livello mondiale, infatti, gran parte dell\u2019elettricit\u00e0 viene ancora prodotta usando combustibili fossili. Serviranno quindi pi\u00f9 stazioni di ricarica, pi\u00f9 capacit\u00e0 di generazione elettrica ed energia pi\u00f9 pulita.Ma nel costruire le infrastrutture i produttori di EV non terranno conto solo delle quote di chilometri. Intendono aggiudicarsi anche parte dei portafogli di compagnie assicurative, utility, media e altro ancora, con ricadute sulle compagnie di assicurazione e le societ\u00e0 di comunicazione. \u00c8 probabile che nei prossimi anni assisteremo a cambiamenti che richiederanno agli investitori professionali di tenere gli occhi \u201cben fissi sulla strada\u201d."}