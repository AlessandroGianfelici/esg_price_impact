{"date": "20210323", "category": "Parit\u00e0 di genere", "title": "Parit\u00e0 di genere nei dibattiti, 12 aziende aderiscono all\u2019iniziativa dell\u2019associazione M&M", "text": "Portare una parit\u00e0 di genere anche nelle occasioni di dibattito pubblico di modo che la voce delle donne possa essere sentita anche nelle discussioni e nelle conferenze. Un tema che ha acceso polemiche in passato e sul quale si \u00e8 impegnata l\u2019Associazione M&M \u2013 Idee per un Paese migliore che ha lanciato una proposta di \u201cImpegno pubblico a favore della parit\u00e0 di genere negli eventi\u201d alla quale hanno aderito 12 istituzione e aziende italiane: Banco BPM, Banca Generali, Credimi, Eni gas e luce, Epic, Gruppo Sella, ItaliaFintech, Leonardo, Luiss Data Lab, Snam, 24 ORE Eventi e Vodafone Italia. Gli aderenti all\u2019impegno dovranno informarsi su chi siano gli speaker nelle diverse occasioni e su se e quanto sia assicurata una rappresentazione equilibrata tra i generi, promuovendo quando necessario un riequilibrio e offrendo soluzioni in questo senso. D\u2019altronde l\u2019Italia appare un po\u2019 indietro nella rappresentanza di genere nel dibattito pubblico. Secondo il \u201cGender Diversity &Inclusion in Events Report\u201c, stilato nel 2018 da Bizzabo, startup israeliana attiva nel settore degli eventi, che ha analizzato la diversit\u00e0 di genere di oltre 60.000 relatori in un periodo di sei anni (2013- 2018) nell\u2019ambito dei pi\u00f9 importanti eventi tenutisi in 23 Paesi nei settori pi\u00f9 disparati. Se infatti in media la proporzione di relatori uomini si attestava al 69%, il dato italiano saliva all\u201985%, posizionando il nostro Paese quartultimo in classifica per presenza di donne relatrici (davanti solo a Grecia, Belgio e Polonia). Un\u2019adeguata rappresentanza di genere\u00a0negli eventi e nelle manifestazioni pubbliche per Banco BPM, che ha aderito\u00a0all\u2019iniziativa, \u00e8 importante per supportare la cultura di parit\u00e0 nella quale l\u2019istituto crede e supporta. \u201cAbbiamo aderito all\u2019iniziativa di M&M perch\u00e9 coerente con l\u2019impegno di Banco BPM sulla parit\u00e0 di genere e sull\u2019attenzione alle persone, come dimostra anche il progetto\u00a0#respect\u00a0dedicato proprio a promuovere all\u2019interno del Gruppo la cultura del rispetto, con l\u2019obiettivo di favorire comportamenti virtuosi in un\u2019ottica inclusiva \u2013 ha commentato\u00a0l\u2019amministratore delegato di Banco BPM, Giuseppe Castagna.\u00a0\u2013 L\u2019azione di M&M risponde non tanto a un principio numerico quanto di valore: la mancanza di donne tra gli speaker agli eventi ne riduce la qualit\u00e0, la variet\u00e0 e al tempo stesso rafforza gli stereotipi. Ci\u00f2 vale, pi\u00f9 in generale, per tutti gli ambiti della societ\u00e0 e della vita pubblica in cui le donne rappresentano un\u2019ineguagliabile fonte di energia e competenza. Continueremo pertanto, con ancora pi\u00f9 impegno, a sostenere attivit\u00e0 e progetti che valorizzino le donne e le loro abilit\u00e0 umane e professionali, non solo all\u2019interno di Banco BPM, ma anche nella relazione con i territori su cui operiamo\u201d."}