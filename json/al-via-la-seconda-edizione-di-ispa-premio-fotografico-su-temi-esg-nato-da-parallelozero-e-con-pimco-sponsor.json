{"date": "20210224", "category": "Iniziative culturali", "title": "Al via la seconda edizione di ISPA, premio fotografico su temi ESG nato da Parallelozero e con Pimco sponsor", "text": "Al via la seconda edizione dell\u2019Italian Sustainability Photo Award (ISPA), il primo premio fotografico nato in Italia nel 2020 e dedicato ai temi ESG (Environmental, Social and Governance). Il concorso \u00e8 stato ideato da Parallelozero, agenzia fotogiornalistica internazionale specializzata nella produzione di contenuti visuali per il mondo dell\u2019editoria e del corporate, in collaborazione con PIMCO, tra le principali societ\u00e0 di gestione di investimenti obbligazionari al mondo, in veste di main sponsor del concorso. L\u2019intento \u00e8 sensibilizzare l\u2019opinione pubblica sulla Sostenibilit\u00e0 Ambientale, la Sostenibilit\u00e0 Sociale e sulla Governance Sostenibile, con la convinzione che i criteri nati in ambito economico-finanziario siano diventati l\u2019espressione di una visione a 360 gradi di sviluppo sostenibile, nel segno dell\u2019innovazione, del benessere accessibile, della salvaguardia dell\u2019ambiente e della biodiversit\u00e0. \u201cIl tema\u00a0 ESG oggi \u00e8 una delle componenti strutturali con cui qualunque business deve fare i conti. In PIMCO\u201d spiega Alessandro Gandolfi, Managing Director e responsabile per l\u2019Italia di PIMCO, \u201cintegriamo i fattori ESG in tutti i nostri processi di analisi del credito, per offrire uno strumento aggiuntivo, indispensabile per prevedere la sostenibilit\u00e0 del business. La sostenibilit\u00e0 ha assunto un ruolo sempre maggiore in tutti gli aspetti della nostra vita, soprattutto in questo ultimo anno caratterizzato dalla pandemia, e il settore finanziario ha la responsabilit\u00e0 e la capacit\u00e0 di sostenere e promuovere un cambiamento positivo. Per tale ragione abbiamo deciso si supportare per il secondo anno consecutivo\u00a0 l\u2019Italian Sustainability Photo Award poich\u00e9 crediamo sia uno strumento per sensibilizzare ulteriormente l\u2019opinione pubblica sui temi ESG e sulle possibilit\u00e0 che tutti noi abbiamo nelle nostre decisioni di investimento\u201d. I progetti ISPA saranno valutati da una giuria, composta da fotografi, photo editor e giornalisti internazionali che premieranno la migliore foto e il migliore reportage e sceglier\u00e0 un progetto fotografico da sostenere concretamente, finanziandolo con un grant da 10 mila euro. I partecipanti avranno tempo fino al 6 settembre 2021 per caricare foto e storie sul portale www.ispaward.com, i vincitori saranno annunciati a novembre 2021."}