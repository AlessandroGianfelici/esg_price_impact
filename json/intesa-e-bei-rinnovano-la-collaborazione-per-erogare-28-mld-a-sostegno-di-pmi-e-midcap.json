{"date": "20201211", "category": "Le risorse sono destinate a supportare l\u2019economia italiana", "title": "Intesa e BEI rinnovano la collaborazione per erogare 2,8 mld a sostegno di PMI e Midcap", "text": "Intesa Sanpaolo, il Gruppo Banca Europea per gli Investimenti (BEI) e il Fondo europeo per gli investimenti (FEI) hanno rinnovato la loro collaborazione per fornire, in sinergia, nuove risorse a sostegno dei Paesi in cui opera Intesa Sanpaolo. Le risorse messe a disposizione dal Gruppo BEI, cumulate con quelle che la stessa Intesa Sanpaolo aggiunger\u00e0 in proprio, potranno consentire all\u2019istituto guidato da Carlo Messina di erogare ai destinatari finali nuovi finanziamenti per oltre 2,8 miliardi di euro, principalmente destinati all\u2019economia italiana. cifre importanti in un anno particolarmente difficile per le economie mondiali a causa dell\u2019emergenza Covid-19. Le risorse saranno destinate da Intesa Sanpaolo in particolare alle oltre 200mila imprese clienti per il finanziamento di piccole e medie imprese e midcap italiane, ovvero imprese che a livello consolidato contano fino a 3 mila dipendenti. Inoltre, sono previsti nuovi investimenti, tra i quali in particolare quelli in progetti di ricerca e investimenti innovativi. Questi finanziamenti saranno usati per soddisfare le necessit\u00e0 permanenti di capitale circolante delle aziende e la liquidit\u00e0 per superare l\u2019emergenza Covid-19. Un sostegno, attraverso Fondi Strutturali Europei, \u00e8 previsto per due progetti: un accordo con la Regione Sardegna pi\u00f9 un altro in fase di perfezionamento con la Regione Sicilia per far fronte all\u2019emergenza Covid-19, con una particolare attenzione al settore turistico, e un accordo per finanziare il percorso formativo degli studenti universitari, student loan. Tra i contratti stipulati nel 2020 tra il Gruppo BEI e Intesa Sanpaolo v\u2019\u00e8 la cartolarizzazione sintetica di un portafoglio di prestiti in essere per circa 2 miliardi di euro realizzata nell\u2019ambito del programma GARC, Gestione Attiva Rischio di Credito, che consentir\u00e0, a seguito dell\u2019ottimizzazione del rischio di credito su di un portafoglio gi\u00e0 in essere, di mettere a disposizione nuovi finanziamenti per complessivi 450 milioni di euro per pmi e midcap danneggiate dall\u2019emergenza provocata dall\u2019epidemia Covid-19 . Le imprese italiane potranno accedere a nuovo credito a condizioni agevolate, anche in abbinamento alle misure Covid previste dai Decreti Liquidit\u00e0 e Rilancio e quindi beneficiando della garanzia del Fondo Centrale e di Sace. \u00c8 inoltre in fase di perfezionamento un progetto innovativo di social housing attraverso interventi di riqualificazione urbana che prevedono anche l\u2019efficientamento energetico delle aree coinvolte."}