{"date": "20210319", "category": "Investimenti", "title": "Hera, il Piano Industriale al 2024, investiti 325 mln nel modenese", "text": "E\u2019 la sostenibilit\u00e0 a guidare il Piano industriale al 2024 di Hera. E\u2019 quanto spiegato da Tomaso Tommasi di Vignano Presidente Esecutivo di Hera e da Stefano Venier, amministratore delegato della utility bolognese, ai sindaci dei comuni modenesi serviti, riuniti al \u201cTavolo Comunale per Modena competitiva, sostenibile e solidale e alle Commissioni Consiliari\u201d. Le strategie, hanno sottolineati i vertici del gruppo, sono state disegnate su modelli di business sostenibili, con investimenti e azioni per la transizione energetica verso la carbon neutrality e verso l\u2019economia circolare, nonch\u00e9 per l\u2019evoluzione tecnologica, per favorire la creazione di valore condiviso e accompagnare i territori nella ripresa, in linea con le policy europee e gli obiettivi dell\u2019Agenda Onu 2030.  Investimenti in crescita per 3,2 miliardi, di cui circa 325 milioni nell\u2019area modenese Il nuovo Piano prevede investimenti in crescita pari a 3,2 miliardi di euro complessivi, in media 640 milioni all\u2019anno: un volume significativamente superiore (circa +40%) rispetto alla media dell\u2019ultimo quinquennio. Per quel che concerne l\u2019area modenese, il Piano prevede investimenti in crescita, per complessivi 325 milioni di euro (oltre 75 dei quali per l\u2019anno in corso). In particolare, le risorse per il periodo 2021-2024, pari a quasi 275 milioni, saranno cos\u00ec ripartite: oltre 97 milioni per la distribuzione di energia elettrica, 85 milioni per il servizio idrico, 49 milioni per i servizi ambientali, 39 milioni per il settore gas e 4 milioni per il teleriscaldamento. Una rete elettrica pi\u00f9 moderna e resiliente Grazie a un investimento di 7,7 milioni, nei prossimi anni quasi 70 chilometri della rete di media tensione che serve l\u2019Appennino verranno sostituiti con materiali di nuova generazione, pi\u00f9 solidi e performanti. Nel rinnovamento saranno coinvolti anche pali e tralicci di sostegno, per rendere l\u2019infrastruttura di distribuzione pi\u00f9 resiliente e meno soggetta a malfunzionamenti per eventi esterni, come i fenomeni atmosferici estremi che, negli anni, si sono fatti via via pi\u00f9 frequenti.  Progetto e-mobility Nel territorio \u00e8 in programma in arco Piano l\u2019installazione di 46 nuove colonnine elettriche, per promuovere la mobilit\u00e0 sostenibile.  Adeguamento dei sistemi fognari e depurativi Numerosi gli interventi previsti per potenziare e rendere sempre pi\u00f9 performanti le reti e gli impianti fognari e depurativi del modenese. Presso il depuratore di Modena, che serve circa 500.000 abitanti equivalenti, saranno investiti oltre 5 milioni per realizzare una nuova vasca di prima pioggia, per ridurre l\u2019attivazione degli scolmatori e migliorare cos\u00ec l\u2019impatto sui corpi idrici superficiali recettori, e un nuovo essiccatore per i fanghi da depurazione. Grazie al sistema di controllo dotato di intelligenza artificiale, inoltre, sono migliorate ulteriormente le performance del depuratore: il processo di ossigenazione dei reflui \u00e8 infatti gestito da un sistema predittivo che ottimizza automaticamente l\u2019afflusso di ossigeno, calibrandolo in funzione della previsione del carico di reflui in ingresso nel processo depurativo, con un calo del 16% del consumo di energia elettrica e dell\u20198% della concentrazione di azoto nell\u2019acqua depurata. Forte attenzione alla creazione di valore condiviso Prosegue inoltre la crescita del margine operativo lordo a \u201cvalore condiviso\u201d (che misura il valore delle attivit\u00e0 di business che, oltre a generare margini, rispondono ai driver dell\u2019Agenda 2030), che arriver\u00e0 a sfiorare il 50% del totale nel 2024, a quota 648 milioni di euro.\u00a0 Numerosi e significativi sono i risultati gi\u00e0 conseguiti nel 2020 da Hera nel modenese che hanno contribuito alla creazione di valore condiviso: a partire dalla rigenerazione delle risorse, con la raccolta differenziata salita al 68% e l\u201982% di quanto raccolto in modo differenziato che viene riciclato.  Considerando che non c\u2019\u00e8 risorsa pi\u00f9 preziosa dell\u2019acqua, sul territorio servito da Hera il servizio di depurazione gi\u00e0 copre il 100% dei nuclei urbani con popolazione superiore ai 2.000 abitanti. Per quanto riguarda l\u2019innovazione e il contributo allo sviluppo, i nuovi contatori gas hanno superato quota 140 mila unit\u00e0, pari al 60% del totale, ed \u00e8 proseguita l\u2019installazione degli smart meter gas 4.0 NexMeter. Infine, guardando all\u2019obiettivo della carbon neutrality, il 26% clienti Hera ha gi\u00e0 scelto di attivare soluzioni di efficienza energetica e servizi di analisi dei consumi; inoltre, il 19% dei clienti ha aderito all\u2019offerta \u2018Pacchetto Natura\u2019 con energia proveniente al 100% da fonti rinnovabili."}