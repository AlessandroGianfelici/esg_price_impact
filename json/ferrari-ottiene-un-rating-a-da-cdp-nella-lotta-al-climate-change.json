{"date": "20201228", "category": "Il risultato ottenuto pone l\u2019azienda in una posizione di leadership della sostenibilit\u00e0", "title": "Ferrari ottiene un rating A-, da Cdp, nella lotta al climate change", "text": "Ferrari figura fra i leader globali della performance ambientale e della trasparenza secondo la classifica annuale di CDP, Carbon Disclosure Project, l\u2019organizzazione indipendente no profit specializzata nella rendicontazione ambientale e nella valutazione delle strategie aziendali per la sostenibilit\u00e0. La Casa di Maranello ha ottenuto infatti il rating A- in riconoscimento delle azioni intraprese per il contrasto al cambiamento climatico, posizionandosi al di sopra della media regionale europea e della media di settore. La valutazione di CDP ha riconosciuto gli sforzi e i progressi compiuti da Ferrari per mitigare il riscaldamento globale. Nel questionario Climate Change la Societ\u00e0 si \u00e8 distinta in particolare nelle categorie di Governance, Risk Management & Strategia di Business, nonch\u00e9 per l\u2019accuratezza delle informazioni sulle emissioni di scopo 1 e scopo 2. Il percorso intrapreso negli ultimi anni dal Cavallino Rampante verso la sostenibilit\u00e0 ha previsto una riduzione costante delle emissioni degli impianti di produzione e delle vetture. L\u2019impegno di Ferrari si intensificher\u00e0 nel corso dei prossimi anni con l\u2019obiettivo di diventare \u201ccarbon-neutral\u201d, attraverso una serie di azioni volte a ridurre le emissioni prodotte e a compensare le emissioni residue. CDP valuta le societ\u00e0 con una metodologia indipendente, assegnando un punteggio da A a D in base alla completezza dell\u2019informativa, alla consapevolezza maturata sul tema dei rischi ambientali e all\u2019evidenza dei progressi conseguiti nella lotta ai cambiamenti climatici."}