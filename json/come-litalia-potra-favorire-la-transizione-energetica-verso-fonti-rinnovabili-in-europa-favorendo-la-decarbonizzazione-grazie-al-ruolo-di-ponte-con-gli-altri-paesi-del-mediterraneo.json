{"date": "20200924", "category": "Green New Deal", "title": "Come l\u2019Italia potr\u00e0 favorire la transizione energetica verso fonti rinnovabili in Europa e la decarbonizzazione", "text": "Uno studio realizzato dal centro di ricerche SRI (collegato a Banca Intesa Sanpaolo) l\u2019ESL@Energy Center del Politecnico di Torino analizza il ruolo che i paesi del mediterraneo, adesso tra i principali produttori di petrolio e gas naturale, potranno avere nel settore delle energie rinnovabili nelle quali stanno gi\u00e0 investendo in modo consistente. Con l\u2019Italia che grazie alla propria posizione geografica e alle storiche relazioni potrebbe svolgere il ruolo di trait-d\u2019union. L\u2019Italia gioca un ruolo strategico nel settore energetico per la propria posizione al centro del Mediterraneo, dove svolge il ruolo di cerniera nel rapporto tra l\u2019Europa e i Paesi africani e del Medio Oriente, produttori di petrolio. Un ruolo che \u00e8 destinato ad evolversi in relazione alla transizione verso fonti di energia rinnovabili necessaria per rispettare gli obiettivi del Green New Deal europeo che prevede che l\u2019Europa diventi il primo continente a impatto zero. Il nuovo Med-Italian energy report, uno studio realizzato dal centro di ricerche SRI (collegato a Banca Intesa Sanpaolo) l\u2019ESL@Energy Center del Politecnico di Torino, analizza quali potranno essere gli scenari alla luce degli obiettivi di decarbonizzazione e degli impatti del Covid-19 sul mercato dell\u2019energia. L\u2019impatto del Covid-19 sui consumi elettrici si \u00e8 gi\u00e0 fatto sentire. La domanda globale ha subito nel primo trimestre una contrazione del 3,8%, ma per l\u2019intero anno \u00e8 prevista una frenata del 6%. Il calo non ha toccato tutte le fonti allo stesso modo, ma ha avuto un effetto \u201cgreen\u201d. A essere maggiormente impattata \u00e8 stata la domanda di carbone (-8% nel primo trimestre), poi quella di petrolio (-5% nel primo trimestre e una stima di -9% per l\u2019intero anno) e quella del gas (-2%). Al contrario la domanda di energia da fonti energetiche rinnovabili ha registrato un incremento dell\u20191,5%, trainata dalla maggiore capacit\u00e0 installata e dalla priorit\u00e0 di dispacciamento. Questo dato pu\u00f2 essere interpretato come un segnale di una tendenza che ci si aspetta proseguir\u00e0 anche con la ripresa e che potr\u00e0 favorire il percorso di decarbonizzazione necessario per frenare il cambiamento climatico. D\u2019altronde gli investimenti nelle fonti energetiche rinnovabili sono in continua crescita. A fine 2019, la capacit\u00e0 di generazione rinnovabile a livello mondiale era pari a 2537 GW, in aumento del 7,4% rispetto all\u2019anno precedente. Come fonte prevale l\u2019idroelettrico (47% del totale, 1190 GW di capacit\u00e0 installata, al netto dei pompaggi), mentre eolico e solare rappresentano la maggior parte della restante quota, con una capacit\u00e0 installata rispettivamente di 623 GW (25%) e 586 GW (23%). Il risultato \u00e8 frutto di un notevole incremento degli investimenti nel settore negli ultimi 10 anni. Tra il 2010 ed il 2019 sono stati investiti 2,6 trilioni di dollari in nuova capacit\u00e0 rinnovabile di cui 1,3 trilioni destinati al solare e il restante trilione all\u2019eolico. E proprio eolico e solare costituiscono le risorse che potrebbero rappresentare la svolta dei paesi del Mediterraneo favorendo la decarbonizzazione. Se \u00e8 vero infatti che il Medioriente custodisce la maggior parte delle riserve mondiali accertate di petrolio (48,3%) e di gas naturale (38,4%), \u00e8 anche vero che quest\u2019area si presta molto bene anche per lo sviluppo delle pale eoliche e dei pannelli solari. Basti pensare che la penisola arabica raggiunge un\u2019irradiazione orizzontale globale (GHI) di 6.0\u00f76.7 kWh/m2, mentre per quanto riguarda l\u2019eolico, in ampie zone di Arabia Saudita, Yemen ed Est Iraq si ha una velocit\u00e0 del vento fino a 7 m/s a 50 m di altezza. Alcuni Paesi, come l\u2019Arabia Saudita hanno gi\u00e0 avviato consistenti piani di investimento in queste tecnologie come con il piano Vision 2030, che prevede 9.5 GW di capacit\u00e0 da fonti energetiche rinnovabili installata entro il 2023 e un mix di generazione elettrica basato sul 70% di gas e il 30% da fonti rinnovabili e altre fonti entro il 2030, mentre gli Emirati Arabi Uniti si sono posti l\u2019obiettivo di arrivare al 44% della capacit\u00e0 installata da fonti rinnovabii entro il 2050. Ma questo vale anche per i Paesi del Nord Africa che si affacciano sul Mediterraneo che hanno un notevole potenziale dal punto di vista dello sviluppo delle fonti di energia rinnovabili, ma che attualmente rappresentano una importante controparte per il flusso di combustibili fossili di cui detengono una notevole quota delle riserve mondiali comprovate (3,4% delle riserve provate globali di petrolio e 4% di quelle di gas nel 2018).Una valutazione del potenziale da fonti energetiche basato su tre scenari evidenzia che la capacit\u00e0 installata di impianti fotovoltaici e eolici nel Nord Africa pu\u00f2 raggiungere i 620 GW entro il 2040. Questa capacit\u00e0, tuttavia, richiede un uso del suolo limitato: meno dello 0,2% della superficie dell\u2019Algeria potrebbe consentire di installare fino a 180 GW. Anche ipotizzando un tasso di elettrificazione pari al 50% nei paesi nordafricani, il report conclude che sia possibile coprire l\u2019intero carico di tali paesi, con un surplus annuale di 423 TWh disponibile per l\u2019esportazione verso l\u2019Europa.  Tuttavia questa enorme potenza \u00e8 destinata a rimanere sulla carta in quanto al momento mancano le connessioni per trasportare tale energia. Secondo lo studio, un\u2019analisi di scenario del mercato elettrico europeo al 2040 mostra che \u2013 assumendo la completa autosufficienza di Nord Africa in termini di consumo elettrico \u2013 la massima esportazione di energia elettrica da FER verso l\u2019Europa raggiunge circa 90 TWh/a, un valore significativamente inferiore al surplus disponibile, soprattutto a causa della limitata capacit\u00e0 complessiva delle linee di interconnessione ipotizzate (12,55 GW).  Tuttavia, seppur inferiore alle potenzialit\u00e0, questo flusso, stima il report, basterebbe per un risparmio di 4,3 miliardi di euro in energia grazie all\u2019effetto sulla riduzione dei prezzi e potrebbe tagliare di circa 24 milioni di tonnellate di emissioni di CO2.Per consentire uno scenario di cooperazione tra Africa ed Europa, sono necessari investimenti in nuove infrastrutture di interconnessione. Attualmente, nell\u2019area del Mediterraneo sono in funzione solo 10 interconnettori, con una capacit\u00e0 di circa 5 GW. Nei prossimi decenni si prevede che saranno costruite nuove interconnessioni (3 sono in costruzione, 9 in fase di concessione, 1 pianificata e 7 in fase di discussione), con una capacit\u00e0 addizionale di 20,8 GW e un investimento stimato di circa 21 miliardi di euro. Un\u2019altra soluzione \u00e8 rappresentata dalla tecnologia Power-to-Gas (PtG) che permette di generare gas naturale di sintesi (SNG) con un processo di elettrolisi che a partire dall\u2019energia generata da fonti naturali consente di produrre idrogeno che viene poi combinato con la CO2 in un processo di metanazione.Un processo che consente lo stoccaggio dell\u2019energia sotto forma di gas e il trasporto con l\u2019utilizzo di gasdotti in un quadro do integrazione con la rete elettrica. Il limite di questo processo \u00e8 rappresentato dalla bassa efficienza della catena PtG, che consente di trasferire al punto di consumo solo il 44% dell\u2019energia primaria. Se il gas trasportato \u00e8 usato per alimentare centrali a gas, solo il 25% dell\u2019energia primaria viene davvero utilizzato in forma di elettricit\u00e0."}