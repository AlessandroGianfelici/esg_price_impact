{"date": "20210312", "category": "L'opinione di Davide Parisse, Director, Energy Infrastructure, LBO France", "title": "Superbonus, per renderlo attraente fondamentale il coordinamento tra i professionisti", "text": "La legge sul Superbonus rappresenta un\u2019importante opportunit\u00e0, non solo per i cittadini, ma anche per i professionisti di diverse categorie. Questi ultimi hanno infatti la possibilit\u00e0 di porsi in prima linea per supportare nell\u2019adempimento dei passaggi burocratici previsti dalla normativa, che spesso rappresentano un ostacolo insormontabile e una barriera all\u2019ingresso difficile da superare. Negli ultimi mesi sono state proposte diverse linee guida e documenti esplicativi e realizzati diversi webinar, ma sembra comunque ancora rimanere la difficolt\u00e0 per l\u2019utente finale a procedere con tranquillit\u00e0 sapendo di fare tutti i passi necessari in conformit\u00e0 alle direttive. I consigli nazionali delle professioni italiane (ad es. ingegneri, geometri, periti, commercialisti) propongono diverse iniziative che vogliono semplificare i passi necessari per adempiere alle direttive tecnico-operative. Alcuni esempi sono nuove polizze assicurative professionali di categoria, regole che garantiscano l\u2019equo compenso ai professionisti, procedure semplificate di cessione dei crediti fiscali che derivano da attivit\u00e0 di progettazione o direzione lavori, supporto di help desk specializzati per gli iscritti all\u2019albo, attivit\u00e0 di istruttoria e controlli necessari per l\u2019apposizione del visto di conformit\u00e0. Da un lato, un lavoro ben fatto verso questo obiettivo pu\u00f2 sicuramente portare risultati positivi per il coordinamento delle diverse professioni e quindi favorire una esecuzione dei lavori relativi al Superbonus che sia semplice e comprensibile per tutti. Dall\u2019altro, se il citato coordinamento non \u00e8 perfettamente realizzato, possono per\u00f2 sorgere ulteriori complicazioni da un lavoro che potrebbe essere svolto \u201cin solitaria\u201d. La prima, \u00e8 il rischio di scarso coordinamento delle diverse figure professionali, essendo ognuna legata alla \u201csua procedura\u201d, che potrebbe generare ritardi su appalti che hanno comunque poco tempo per essere completati per raggiungere il massimo dei benefici offerti dalla normativa. La seconda \u00e8 un rischio di chiarezza di governance per una categoria chiave, che spesso non si vede citata nelle iniziative delle organizzazioni professionali, quella degli attori finanziari. Queste istituzioni finanziano infatti gli appalti relativi al Superbonus o agiscono come compratori dei crediti generati. Un principio fondamentale che le istituzioni finanziarie adottano sempre \u00e8 la chiarezza sui requisiti necessari a raggiungere l\u2019obiettivo del finanziamento e come questo possa essere sostenibile economicamente. Una mancanza di chiarezza su questo punto (ad es. liste dei documenti necessari a procedere che comprovano la conformit\u00e0 dei lavori e degli attori coinvolti) genera problemi di istruttoria e ne allunga i tempi, con il possibile risultato di supportare meno appalti di quanto sarebbe possibile realizzare, generando allo stesso tempo un impatto positivo ambientale minore (meno lavori realizzati, meno efficienza energetica generata per il settore della edilizia residenziale in Italia). La soluzione \u2013 come spesso avviene \u2013 \u00e8 nel livello di trasparenza e collaborazione di tutti gli attori coinvolti, che deve mettere richieste e processi chiari sul tavolo fin da subito, cos\u00ec che l\u2019utente finale possa capire chiaramente cosa attendersi, e il finanziatore possa fondarsi su processi standardizzati condivisi e testati con successo. In mancanza di questo, una normativa complessa come quella del Superbonus potrebbe diventare non cos\u00ec attraente, nonostante la grande opportunit\u00e0 economica che rappresenta."}