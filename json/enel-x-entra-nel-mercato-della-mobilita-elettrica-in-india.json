{"date": "20210226", "category": "Mobilit\u00e0 elettrica", "title": "Enel X entra nel mercato della mobilit\u00e0 elettrica in India", "text": "Enel X, la business line di Enel dedicata alle soluzioni energetiche avanzate, e Sterling and Wilson Pvt (SWPL), azienda del gruppo Shapoorji Pallonji leader indiano dell\u2019Engineering, Procurement e Construction (EPC), hanno costituito una joint venture allo scopo di accelerare la diffusione dei veicoli elettrici nel subcontinente indiano.  A partire da aprile 2021, la JV combiner\u00e0 il know-how tecnologico e l\u2019esperienza maturata nella mobilit\u00e0 elettrica di Enel X con l\u2019esperienza a livello di progettazione, operazioni e implementazione di SWPL per promuovere l\u2019adozione dell\u2019infrastruttura di ricarica di EV nel subcontinente indiano. Francesco Venturini, CEO di Enel X, ha dichiarato: \u201cQuesta partnership rappresenta un importante passo avanti nella nostra strategia di transizione energetica. Stiamo guidando la diffusione della mobilit\u00e0 elettrica in diversi mercati globali, incluso in Europa e Nord America, e siamo entusiasti di lavorare con Sterling and Wilson, ufficializzando il nostro ingresso nel mercato indiano. L\u2019unione delle forze consentir\u00e0 ai nostri team di sfruttare la nostra vasta conoscenza dei mercati e grande esperienza tecnica per raggiungere risultati efficaci e compiere importanti passi avanti verso un futuro pulito e sostenibile. Supporteremo la JV introducendo nel mercato soluzioni di mobilit\u00e0 elettrica idonee ai fabbisogni locali, accessibili e convenienti per tutti i driver, contribuendo significativamente alla decarbonizzazione del settore dei trasporti in India e, di conseguenza, nel sud est asiatico\u201d. Sanjay Jadhav, CEO di Sterling Generators Pvt ha dichiarato: \u201cCome parte del nostro impegno per la sostenibilit\u00e0, siamo felici di annunciare il nostro ingresso nel segmento della mobilit\u00e0 elettrica attraverso una joint venture con Enel X, fornendo servizi end-to-end per le stazioni di ricarica dei veicoli elettrici in tutta l\u2019India. L\u2019infrastruttura di ricarica rapida sar\u00e0 un game-changer per il settore EV nel paese ed \u00e8 in linea con la visione nazionale per combattere l\u2019inquinamento da combustibili fossili e il cambiamento climatico associato attraverso l\u2019elettrificazione accelerata del trasporto privato e pubblico come leva principale. La JV contribuir\u00e0 a creare occupazione diretta e indiretta attraverso la produzione locale e i servizi di gestione e manutenzione dell\u2019infrastruttura di ricarica.\u201d. La JV si concentrer\u00e0 sull\u2019infrastruttura di ricarica EV privata e pubblica e beneficer\u00e0 del supporto dei suoi azionisti. La nuova azienda commercializzer\u00e0 e distribuir\u00e0 soluzioni di ricarica gi\u00e0 riconosciute a livello internazionale, incluse JuiceBox e JuicePump, che sono state concesse in licenza da Enel X e adattate alle esigenze dell\u2019India. Inoltre, la JV contribuir\u00e0 a diffondere tecnologie e infrastrutture di ricarica connesse e affidabili, con la piattaforma back-end delle infrastrutture di ricarica di Enel X, sfruttando il potenziale di crescita del mercato indiano e il modello di business software as a service (SaaS). L\u2019India si \u00e8 unita al trend di elettrificazione globale e, sulla base delle previsioni di BNEF per il 2020, si stima che entro il 2040 passer\u00e0 all\u2019elettrico il 33% del mercato interno dei veicoli a quattro ruote. Per raggiungere questo obiettivo impegnativo, dal 2019 il governo indiano sta progettando politiche di supporto come la strategia \u201cFaster Adoption and Manufacturing of Electric Vehicles\u201d (FAME II fase) e recentemente sta aggiornando le linee guida per l\u2019infrastruttura di ricarica per veicoli elettrici. La formalizzazione della joint venture tra Enel X e Sterling and Wilson \u00e8 prevista per il 1\u00b0 aprile 2021 e inizier\u00e0 ad operare a partire dal secondo trimestre del 2021."}