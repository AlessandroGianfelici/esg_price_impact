{"date": "20210225", "category": "Bond emergenti ESG", "title": "NN IP: il 2021 sar\u00e0 l\u2019anno degli strumenti debito dei mercati emergenti, dove tre paesi su quattro migliorano il profilo ESG", "text": "Nel 2021 l\u2019investimento nel debito dei mercati emergenti torner\u00e0 a essere interessante e il gruppo di asset management olandese NN investment partners si prepara a cogliere le opportunit\u00e0 con un nuovo team di gestione focalizzato sui bond emergenti, guidato da Marcin Adamczyk, e con un nuovo strumento di analisi ESG, l\u2019ESG Lens, che permette di integrare e arricchire l\u2019analisi tradizionale. Riuscire ad applicare un filtro ESF alle emissioni dei Paesi Emergenti pu\u00f2, infatti essere una sfida. Non solo per la frammentariet\u00e0 dei dati disponibili, ma anche per l\u2019eterogeneit\u00e0 delle situazioni da valutare e comparare, che necessita di una grande esperienza e flessibilit\u00e0. E di strumenti adeguati. L\u2019ESG Lens di NN Investment Partners (NN IP) \u00e8 concepito per cogliere le sfaccettature dei Paesi e delle societ\u00e0 da analizzare e assegna un singolo punteggio ESG a ogni esaminato tenendo conto di un\u2019ampia gamma di indicatori. E l\u2019immagine che il nuovo strumento fornisce riguardo ai parametri ambientali, sociali e di governance delle economie in via di sviluppo mostra un quadro in miglioramento. Guardando ai dati relativi ai governi, l\u2019ESG Lens mostra che 56 paesi dei mercati emergenti stanno migliorando i loro punteggi ESG, cio\u00e8 tre volte di pi\u00f9 di quelli che stanno peggiorando (16). Tra i paesi gi\u00e0 ad alto rendimento che sono migliorati rapidamente nel periodo 2016-2019 figurano Armenia, Croazia, Georgia e Malesia, mentre tra i paesi che provenivano da un basso punteggio ma che hanno registrato significativi miglioramenti troviamo Angola, Kenya, Pakistan e Papua Nuova Guinea. \u201cNel 2020 abbiamo ricostituito il team di gestione che ora \u00e8 formato da 26 persone ben integrate e che hanno mostrato di sapere ottenere buoni risultati. Ben il 78% delle gestioni ha battuto l\u2019indice di riferimento e la nostra strategia flagship in valuta forte ha mostrato un Alfa di oltre 2 punti. Gestiamo 18,2 miliardi di dollari in EMD, asset su cui viene praticata l\u2019analisi ESG in tutte le fasi del processo di investimento. Una delle principali novit\u00e0 del 2020\u201d puntualizza Adamczyk \u201criguarda il rafforzamento dell\u2019analisi ESG, che pratichiamo da oltre 20 anni, con l\u2019ingresso nel team di due analisti focalizzati a tali tematiche e con il lancio delle ESG Lens, il nuovo tool di analisi che ha rafforzato il nostro precedente metodo centrato sulla governance, con una maggiore considerazione dei fattori ambientali e sociali, che giocheranno un ruolo sempre pi\u00f9 importante sulla performance di aziende o nazioni stesse\u201d. \u00a0 Nel mercato del debito i fattori ESG sono infatti rilevanti sia per i corporate, dato che possono influenzare i risultati dell\u2019azienda, sia per i sovereign dove l\u2019effetto pu\u00f2 riguardare le condizioni macroeconomiche (crescita e debito pubblico), nonch\u00e9 sul costo del debito. \u201cIl metodo tradizionale di analizzare i dati ESG, per quanto riguarda il debito dei Paesi emergenti, presenta a nostro avviso diversi limiti. Innanzitutto i dati si riferiscono al passato e poi vengono aggiornati troppo poco di frequente, alcuni una volta all\u2019anno. Danno quindi una fotografia del passato e non uno strumento per capire dove si sta andando. Per questo noi cerchiamo di utilizzare un nuovo set di dati che ci permetta di capire dove sta andando il soggetto che vogliamo analizzare, utilizziamo dati che possono essere aggiornati con maggiore frequenza, con scadenza settimanale o al limite trimestrale. E dove i dati non ci sono sopperiamo con l\u2019intelligenza artificiale, l\u2019analisi dei big data. Un\u2019integrazione da fonti differenti che ci permette di avere costantemente il polso della situazione\u201d, spiega l\u2019Head del team EMD. Quanto ai criteri di esclusione NN IP non ne applica sul portafoglio di EMD, anche se, avendo molti grandi clienti istituzionali come compagnie di assicurazione, adotta uno stile personalizzato che permette di porre filtri a richiesta del cliente. Invece il gruppo olandese si impegna nell\u2019engagement per aiutare a imprimere un cambiamento strutturale che permetta di rafforzare le opportunit\u00e0 di generare alfa. \u201cPer la valutazione del debito sovrano va adottato un approccio specifico che integri a un punteggio che valuta le potenzialit\u00e0 di sviluppo, corredato da una valutazione con criteri ESG, un parametro che soppesi la stabilit\u00e0. In questo modo riusciamo ad avere una visione olistica delle potenzialit\u00e0 di un Paese con una visione molto pi\u00f9 completa delle prospettive\u201d rileva Adamczyk. Per esempio, confrontando Romania e Turchia, la prima si posiziona abbastanza bene come indice di sviluppo, ma \u00e8 addirittura nelle prime posizioni come stabilit\u00e0, visto che \u00e8 un Paese che non presenta gravi rischi (criminalit\u00e0, terrorismo, instabilit\u00e0 politica, catastrofi, conflitti ecc.), al contrario Ankara, che non \u00e8 messa male come potenzialit\u00e0 di sviluppo, presenta un profilo molto pi\u00f9 instabile che influenza il giudizio globale. Rafforzata dalle nuove \u201cLenti\u201d Esg, la visione di NN IP sui mercati del debito emergenti \u00e8 positiva. \u201cPer il 2021 ci aspettiamo una ripresa, supportata dalla campagna dei vaccini e dagli ingenti investimenti pubblici delle maggiori economie. In prima linea vediamo Cina e gli altri emergenti asiatici. Il differenziale di crescita degli emergenti rispetto alle economie pi\u00f9 sviluppate dovrebbe allargarsi al 2,1 punti base\u201d. Dal punto di vista tecnico le riserve di liquidit\u00e0 in cash restano alte, nonostante i notevoli flussi di denaro affluiti sui mercati emergenti nel secondo semestre 2020 e nella prima parte del 2021 (20,7 miliardi di dollari). Inoltre \u00e8 atteso un buon flusso di emissioni, anche se inferiore rispetto al 2020. \u201cStoricamente i mercati del debito emergente hanno evidenziato forti ritorni, questo dovrebbe continuare sulla scia delle valutazioni attraenti e lo status dei bond emergenti di uno degli ultimi porti sicuri per il rendimento nel reddito fisso\u201d."}