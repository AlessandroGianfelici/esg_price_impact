{"date": "20210211", "category": "Economia circolare", "title": "Agri-fotovoltaico, Enel studia nuove soluzioni sostenibili per il territorio", "text": "L\u2019efficienza energetica si pu\u00f2 coniugare all\u2019uso sostenibile del suolo e alla tutela della biodiversit\u00e0. Proprio per questo, Enel Green Power ha lanciato un ambizioso programma di dimostrazioni sulla piena scala in parallelo in Spagna, Italia e Grecia allo scopo di integrare la produzione di energia solare con le attivit\u00e0 agricole e zootecniche. La sperimentazione prevede diversi test in parallelo su differenti tipi di impianto solare sia greenfield, quelli realizzati su aree in precedenza non utilizzate per la produzione agricola, che siti Futur-e, cio\u00e8 zone di impianti da riconvertire. Facendo leva sull\u2019approccio Open Innovability, che spinge a cercare non solo all\u2019interno dell\u2019azienda le idee e le risorse migliori, EGP ha coinvolto partner che vengono dal mondo della ricerca, dell\u2019industria, delle start up e anche del non profit. Lo scopo \u00e8 quello di individuare attivit\u00e0 agricole e tipi di allevamento che possano convivere con i parchi solari senza modificare in modo significativo la disposizione degli impianti al fine di contenere i costi e mantenere la competitivit\u00e0. Per esempio, utilizzando gli spazi liberi tra le file dei tracker, cio\u00e8 i dispositivi che cambiano l\u2019orientamento dei pannelli per catturare la luce solare, con piantagioni di altezza contenuta, che non mettano in ombra i pannelli. \u201cIl risultato delle sperimentazioni produrr\u00e0 un\u2019ingente raccolta di dati che sar\u00e0 convogliata in un Atlante per il supporto alle decisioni, che permetter\u00e0 la selezione, per i nuovi impianti, della migliore soluzione agri-zoologica e del relativo modello di business, in funzione della tecnologia solare, dell\u2019area climatica e dell\u2019analisi di contesto sociale, economico e ambientale\u201d, dice Miriam Di Blasi, responsabile Environment and Impacts Mitigation Innovation. Nella prima fase, quella progettuale, sono stati avviati in contemporanea 9 siti dimostrativi in Europa per definire le soluzioni. A gennaio di quest\u2019anno sono partiti i test. In Italia, presso l\u2019impianto termoelettrico in dismissione di Bastardo, saranno testate specie diverse tra erbe da foraggio, cucurbitacee e miscele di piante che richiamino le specie impollinatrici. Presso l\u2019impianto termoelettrico in dismissione di Montalto di Castro, la sperimentazione sar\u00e0 focalizzata invece su menta, leguminose, asparagi, zafferano e si sta valutando anche se integrare, oltre alle colonie di api, anche allevamenti di conigli verdi leprini, una specie tipica del Viterbese. In Spagna, negli impianti fotovoltaici di Totana, Valdecaballeros e Las Corchas, si testerannodiverse colture tra cui carciofi, broccoli, zucchine, melanzane, erbe da foraggio per animali, peperoncino, pitaya (un frutto di origine tropicale, ricco di ferro e vitamina E), erbe medicinali e aromatiche, coriandolo, lavanda e fiori per richiamare specie impollinatrici (non solo api, ma anche bombi, farfalle e altri tipi di insetti). In particolare, nel sito di Totana sono state seminate erbe e legumi che possono migliorare l\u2019habitat ornitologico. In Grecia, nell\u2019impianto fotovoltaico di Pezouliotika, si tester\u00e0 l\u2019impiego di erbe aromatiche, fiori e miscele di specie in grado di richiamare specie impollinatrici, e saranno installati nidi per migliorare l\u2019habitat di alcune specie di uccelli. A Kourtesi, invece, sar\u00e0 sperimentato l\u2019uso di erbe officinali per la preparazione di mangimi animali, in un\u2019ottica di economia circolare. Ma si sta anche studiando la possibilit\u00e0 di integrare allevamenti di polli all\u2019interno dell\u2019impianto solare."}