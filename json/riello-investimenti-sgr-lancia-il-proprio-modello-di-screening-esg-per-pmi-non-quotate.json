{"date": "20210422", "category": "Analisi ESG", "title": "Riello Investimenti SGR lancia il proprio modello di screening ESG per PMI non quotate", "text": "Riello Investimenti Partners Sgr, in concomitanza con la Giornata della Terra, ha lanciato una innovativa metodologia di screening e di valutazione delle tematiche ESG specifica per le PMI non quotate, ossatura del sistema industriale italiano e target di investimento della Sgr. L\u2019approccio ESG approntato dalla Sgr fa riferimento ai 17 Obiettivi di Sviluppo Sostenibile definiti dall\u2019ONU con l\u2019Agenda 2030 e condivide con loro la visione secondo cui lo sviluppo sostenibile \u00e8 tale se soddisfa i bisogni del presente senza compromettere la capacit\u00e0 delle future generazioni di soddisfare i propri, armonizzando a tal fine tre dimensioni: crescita economica, inclusione sociale e tutela dell\u2019ambiente.Il modello proprietario considera anche la diversa materialit\u00e0 dei vari fattori analizzati nei diversi settori di appartenenza di una azienda e viene applicato in una logica di ESG Integration in tutte le fasi del processo di investimento, integrando pertanto le tradizionali analisi finanziarie di rischio e rendimento effettuate sulle aziende partecipate o emittenti. L\u2019applicazione del modello \u00e8 strutturata quindi in due momenti. In sede di due diligence, si prevede una mappatura dei rischi e delle opportunit\u00e0 di natura ESG, effettuata attraverso un questionario con domande articolate e colloqui di approfondimento con l\u2019azienda. Sulla base di quanto emerge, vengono individuati gli spazi di miglioramento su cui intervenire attraverso l\u2019attivit\u00e0 di Engagement, che nel Private Equity trova naturalmente la sua massima e pi\u00f9 diretta applicazione. Successivamente, alle aziende che entrano in portafoglio viene applicato un rigoroso schema di valutazione, allineato ai principali standard internazionali per la rendicontazione non finanziaria, con l\u2019obiettivo di monitorare i miglioramenti dell\u2019azienda in ambito ESG e quindi di individuare l\u2019impatto positivo generato dalla Sgr durante la gestione. L\u2019attivit\u00e0 di valutazione e monitoraggio rappresenta la base per una duplice attivit\u00e0 di rendicontazione: da una parte alla stessa azienda, che pu\u00f2 cos\u00ec misurarsi con gli obiettivi che si era prefissata, e dall\u2019altra agli investitori che in questo modo possono conoscere le performance di sostenibilit\u00e0 e gli impatti di natura non finanziaria del proprio investimento. Nicola Riello, Presidente di Riello Investimenti Partners Sgr, ha cos\u00ec commentato: \u201cSono molto soddisfatto per il modello proprietario a cui siamo giunti che \u00e8 in grado di intercettare al meglio il valore aggiunto derivante dalla considerazione degli aspetti ESG in un investimento. Vediamo nella sostenibilit\u00e0 un valore di lungo periodo e riteniamo sia un nostro dovere di societ\u00e0 di gestione proporre ai nostri investitori rendimenti sia finanziari che di natura ESG, supportando le aziende in cui investiamo nel porre una crescente attenzione alla loro responsabilit\u00e0 sociale d\u2019impresa. Ogni giorno il nostro impegno \u00e8 orientato alla ricerca e alla valorizzazione delle PMI italiane sane e qualitativamente superiori, anche attraverso le tematiche ambientali e sociali, soprattutto ora che l\u2019innovazione e la sostenibilit\u00e0 rappresentano un trend di portata universale.\u201d"}