{"date": "20201116", "category": "Dow Jones Sustainability Indices ", "title": "Intesa, confermata nel DJSI", "text": "Intesa Sanpaolo \u00e8 stata inclusa, unica banca italiana, negli indici finanziari\u00a0Dow Jones Sustainability Index World\u00a0e\u00a0Dow Jones Sustainability Index Europe di S&P Global, tra i pi\u00f9 importanti indici borsistici ESG mondiali ed europei, per il decimo anno consecutivo. Il riconoscimento conferma Intesa Sanpaolo tra i gruppi pi\u00f9 impegnati al mondo in termini di sostenibilit\u00e0 economica, sociale e ambientale, in linea con gli impegni indicati nel Piano d\u2019Impresa 2018-2021.\u00a0 A Intesa Sanpaolo \u00e8 stato assegnato un punteggio complessivo pari a 81 su 100, rispetto a una media di settore di 39. \u00c8 stato raggiunto il risultato massimo nelle sezioni dedicate all\u2019inclusione finanziaria, alla gestione della relazione con la clientela, alle politiche e misure anticrimine, alla materialit\u00e0, e alla rendicontazione ambientale e sociale.\u00a0 Gli indici di sostenibilit\u00e0 S&P Dow Jones monitorano le performance delle principali societ\u00e0 presenti nelle Borse mondiali, analizzando i sistemi di gestione dei rischi e delle opportunit\u00e0 collegate agli impatti ambientali e sociali. Nel 2020 circa 3.500 societ\u00e0 quotate sono state invitate a partecipare al Corporate Sustainability Assessment, CSA, condotto da SAM, parte del gruppo S&P Global. Gli indici seguono una logica di best in class per le societ\u00e0 analizzate che appartengono a 61 settori economici. Per il settore finanziario, nel 2020 le banche inserite nel S&P\u00a0Dow Jones Sustainability Index World sono state 25, mentre quelle incluse nell\u2019indice S&P Dow Jones Sustainability Index Europe sono state 10.\u00a0 Stefano Del Punta, CFO di Intesa Sanpaolo, ha dichiarato: \u201cL\u2019inclusione in questo indice, tra i pi\u00f9 autorevoli e selettivi a livello internazionale, riconosce ancora una volta la qualit\u00e0 dell\u2019impegno del Gruppo in campo ESG e la sua piena integrazione all\u2019interno della strategia aziendale.\u00a0Sostenere una crescita responsabile, attenta all\u2019inclusione, alle comunit\u00e0 e all\u2019ambiente, garantendo al contempo solidit\u00e0, trasparenza e la valorizzazione delle persone, \u00e8 ormai un elemento fondante del valore di un\u2019azienda. In Intesa Sanpaolo da sempre coltiviamo questo valore primario, lo stiamo ulteriormente potenziando a fronte della complessa situazione in atto\u201d."}