{"date": "20210419", "category": "SDG", "title": "Il Consiglio Nazionale dei Centri commerciali presenta il Manifesto per la Sostenibilit\u00e0", "text": "Il Consiglio Nazionale dei Centri Commerciali (CNCC) presenta, per la prima volta, il \u201cManifesto per la Sostenibilit\u00e0\u201d, iniziativa con cui si pone l\u2019ambizioso obiettivo di perseguire 8 dei 17 Sustainable Development Goals (SDGs) definiti dalle Nazioni Unite nell\u2019ambito dell\u2019Agenda 2030 per lo Sviluppo Sostenibile.\u00a0 Si tratta, nello specifico, degli obiettivi: (3) salute e benessere, (5) uguaglianza di genere, (7 e 13) lotta contro il cambiamento climatico, (8) garanzia di un lavoro dignitoso e crescita economica, (11) citt\u00e0 e comunit\u00e0 sostenibili, (12) consumo e produzione responsabili e (17) partnership per gli obiettivi. L\u2019 associazione, con il fondamentale contributo della Commissione interna ESG, ha individuato e raccolto in un documento gli obiettivi di sviluppo sostenibile che aspira a raggiungere e che verranno tradotti in azioni concrete dalle principali societ\u00e0 membro che hanno gi\u00e0 confermato di voler aderire all\u2019iniziativa. Roberto Zoia, presidente del CNCC, ha commentato: \u201cCon il Manifesto per la Sostenibilit\u00e0 vogliamo rendere chiara la nostra posizione all\u2019interno del dibattito sullo sviluppo sostenibile e contribuire al raggiungimento dei Sustainable Development Goals identificati dalle Nazioni Unite. Nel definire il documento siamo partiti dalla consapevolezza dell\u2019importanza che le nostre strutture hanno sui territori nei quali operano e abbiamo individuato una serie di attivit\u00e0 e azioni a cui i nostri soci possono scegliere di aderire per contribuire con il proprio impegno al costante miglioramento, in termini di sostenibilit\u00e0 sociale e ambientale, del settore dei Centri Commerciali. Questa importante iniziativa \u00e8 solo la prima tappa di un percorso etico-valoriale che ci vedr\u00e0 impegnati nei prossimi anni e in cui crediamo fortemente\u201d. Al fine di rendere il proprio impegno chiaro e misurabile, l\u2019Associazione affider\u00e0 ad una societ\u00e0 competente, esterna e indipendente il compito di valutare, anno dopo anno, le attivit\u00e0 svolte dai soci aderenti al sistema di valutazione del \u201cManifesto per la Sostenibilit\u00e0\u201d e premier\u00e0 gli sforzi effettuati e i miglioramenti ottenuti dando evidenza pubblica all\u2019iniziativa e ai propri associati. Il CNCC \u00e8 impegnato da diversi anni nella definizione di strategie e azioni sempre pi\u00f9 orientate alla responsabilit\u00e0 sociale e ambientale, come dimostra la disponibilit\u00e0 dell\u2019intero settore ad individuare, assieme ai propri Soci, spazi idonei da poter adibire ad hub vaccinali all\u2019interno delle 1.200 strutture presenti su tutto il territorio nazionale. A tal proposito, l\u2019Associazione si \u00e8 gi\u00e0 confrontata con la Struttura di Supporto Commissariale e proseguir\u00e0 anche con le Regioni al fine di poter seguire un iter di gestione territoriale con le Autorit\u00e0 Sanitarie Locali. L\u2019associazione raggruppa molteplici realt\u00e0 e business differenti, accomunati dall\u2019impegno di rendere sempre pi\u00f9 attrattivo, anche in chiave sostenibile, il mondo dei Centri Commerciali. Per loro natura, infatti, i Centri e i Parchi Commerciali, cos\u00ec come gli Outlet sono gi\u00e0 ecosistemi integrati nel territorio e presidi di sicurezza e salute per le persone che li frequentano, avendo un impatto sociale e ambientale rilevante e un impatto economico diretto e indiretto sul territorio."}