{"date": "20210426", "category": "Economia circolare", "title": "Enel X presenta Circular Economy Factbook, una roadmap verso la circolarit\u00e0", "text": "Le attivit\u00e0 e le soluzioni circolari di Enel X hanno preso forma nel Circular Economy Factbook 2020, un documento che raccoglie tutte le iniziative, i progetti e le innovazioni con cui Enel X si propone come acceleratore e abilitatore della circolarit\u00e0, non solo al proprio interno, ma anche di partner strategici e clienti (aziende e pubbliche amministrazioni) e promotore della cultura della circolarit\u00e0 nella societ\u00e0. La sfida di Enel X per la circolarit\u00e0, come descritto dal Factbook, parte dal Circular Economy Boosting Program, un approccio ad ampio spettro che inizia dalla verifica del livello di circolarit\u00e0 delle soluzioni in analisi per poi individuare le migliori strategie per aumentarlo e migliorarlo. Il programma assegna innanzitutto uno Score di Circolarit\u00e0, un punteggio percentuale tra lo 0% e il 100% sulla base della metodologia del CirculAbility Model di Enel. Per esaminare in maniera efficace questo score \u00e8 stata inoltre definita una scala di circolarit\u00e0 (dal livello 1 al 5) che considera in quale misura le soluzioni analizzate rispettino i principi base della circolarit\u00e0: riciclo e riuso, estensione della vita utile, piattaforme di condivisione, prodotto come servizio e input sostenibili. Questo metodo di misurazione valuta la circolarit\u00e0 non solo dei prodotti fisici, ma anche delle combinazioni di prodotti e servizi, e viene validato dal RINA, un organismo terzo di certificazione che fornisce una garanzia indipendente di conformit\u00e0 agli standard normativi associati. Sulla base dello score viene avviata poi la fase di Boosting, che prevede l\u2019analisi dell\u2019intera catena del valore della soluzione, seguita dall\u2019esplorazione delle innovazioni circolari e dei modelli di business applicabili e dalla selezione delle opportunit\u00e0 in grado di creare valore. Una volta conclusi gli studi di fattibilit\u00e0 e i necessari fine tuning, si passa poi all\u2019implementazione dell\u2019innovazione individuata e a un re-scoring della soluzione per certificare il miglioramento del livello di circolarit\u00e0. Il programma \u00e8 stato sviluppato e applicato inizialmente alle soluzioni di Enel X in Italia, ed esteso poi anche alla Spagna e all\u2019America Latina, in particolare ad Argentina, Brasile, Cile e Colombia. Un esempio interessante di applicazione dei principi dell\u2019economia circolare (in particolare input sostenibili e riciclo e riuso) alle soluzioni di Enel X \u00e8 stata la realizzazione della nuova versione della stazione di ricarica JuiceBox con l\u2019utilizzo solo di materiali riciclati. Nel 2020 Enel X ha prodotto i primi lotti di JuiceBox a base di plastiche recuperate. Il Factbook presenta anche le soluzioni che Enel X, applicando il Circular Economy Boosting Program, \u00e8 in grado di fornire ai propri clienti, per cui ha sviluppato due appositi modelli di scoring: il Circular Economy Report per le aziende e quello per le pubbliche amministrazioni. Nucleo centrale di entrambi i Report \u00e8 un\u2019attenta e accurata misurazione della circolarit\u00e0 del cliente realizzata analizzando numerosi indicatori all\u2019interno della catena del valore il cui risultato finale \u00e8 uno studio approfondito che mette in luce non solo punti di forza e criticit\u00e0, ma anche indicazioni concrete per aumentare la circolarit\u00e0 di prodotti e processi. Con il Report di Circolarit\u00e0, Enel X intende supportare anche le pubbliche amministrazioni impegnate a rispondere in modo nuovo e sostenibile alle aspettative dei cittadini: si va dall\u2019analisi del livello di circolarit\u00e0 energetica dei Comuni nella gestione del patrimonio immobiliare allo studio quantitativo applicato a uno specifico sito dell\u2019ente pubblico, localizzato in particolare sulle fonti energetiche e il loro utilizzo. Oltre a descrivere la metodologia, i principi e gli strumenti che guidano le soluzioni offerte da Enel X, il Factbook presenta anche esempi concreti di applicazione dell\u2019innovativo modello sviluppato da Enel X per promuovere la circolarit\u00e0 di aziende e pubbliche amministrazioni. Infine, il Factbook sottolinea l\u2019impegno di Enel X per la promozione e diffusione di una cultura della circolarit\u00e0, tanto al proprio interno quanto all\u2019esterno, con la realizzazione di contenuti informativi ed educativi e iniziative di sensibilizzazione, in particolare rivolte alle scuole.\u00a0"}