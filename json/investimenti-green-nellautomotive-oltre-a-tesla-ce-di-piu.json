{"date": "20210223", "category": "L'opinione di Pietro Sette e Liron Mannie, analisti di MainStreet Partners", "title": "Investimenti green nell\u2019automotive: oltre a Tesla c\u2019\u00e8 di pi\u00f9", "text": "Complici i risultati stellari in Borsa negli ultimi 12 mesi, oggi quando si pensa \u201cauto elettriche\u201d il primo nome a venire in mente \u00e8 Tesla, il pi\u00f9 importante \u201cpure-player\u201d nel settore. Gli ultimi mesi hanno per\u00f2 visto player tradizionali, come Daimler, Volvo e Volkswagen, annunciare nuovi impegni e obiettivi per l\u2019elettrificazione della loro gamma: ci\u00f2 vuol dire nuove opportunit\u00e0 per gli investitori sostenibili, ma anche nuovi rischi.\u00a0 Il tema della transizione sostenibile \u00e8 in effetti un tema centrale in ogni settore dell\u2019economia e guardando in particolare agli impegni delle case automobilistiche citate si pu\u00f2 ben comprendere la portata del cambiamento.\u00a0\u00a0Daimler e Volvo si sono poste l\u2019obiettivo di produrre per il 50% auto elettriche entro rispettivamente il 2025 ed il 2030, mentre Volkswagen mira a vendere 1,5 milioni di veicoli elettrici all\u2019anno entro il 2025. Queste societ\u00e0 hanno deciso di iniziare programmi di emissioni di green bond, uno strumento sempre pi\u00f9 considerato la norma per finanziare la transizione energetica, contraddistinto da un elevato livello di trasparenza dei dati sulle metriche di impatto annuale e fortemente cresciuto negli ultimi anni \u2013 basti pensare che tra il 2014 e il 2019 i collocamenti annuali sono aumentati ad un ritmo medio del 40%. Per l\u2019investitore, includere nel proprio portafoglio posizioni sui green bond vuol dire monitorare meglio l\u2019impatto ambientale del proprio capitale, e contenere il rischio di un suo mal utilizzo, contribuendo a garantire una pi\u00f9 efficace ed effettiva transizione energetica del settore dei trasporti. Passando, invece, all\u2019investimento azionario, puntare esclusivamente sulle societ\u00e0 \u201cpure players\u201d come Tesla, oggi con corsi azionari che gi\u00e0 scontano una importante crescita, potrebbe essere limitante non solo dal punto di vista del portafoglio, ma anche del suo contributo alla transizione verso un mondo sostenibile. Si possono, infatti, individuare sui listini azionari le societ\u00e0 che hanno migliorato la propria impronta ambientale, sia incrementando la produzione di auto ibride ed elettriche, che efficientando il processo produttivo. In questo caso \u00e8 infatti opportuno concentrarsi piuttosto che sulla tipologia di auto vendute, su come queste vengano prodotte, analizzando alcuni KPIs ambientali. Questi ci permettono a loro volta di ottenere un\u2019immagine chiara della catena produttiva e di valutarne il livello di sostenibilit\u00e0. Tra le aziende che reputiamo si stiano muovendo nella direzione giusta troviamo, ad esempio, Toyota Motor e Stellantis (Fiat Chrysler/PSA), che si distinguono per un utilizzo moderato di acqua ed un livello di emissioni di gas serra inferiore rispetto ai propri pari.\u00a0 Nonostante i target di decarbonizzazione rappresentino un importante allineamento strategico delle case automobilistiche tradizionali alla nuova regolamentazione ambientale UE, e agli sforzi richiesti per contenere il cambiamento climatico, identifichiamo diversi rischi che lasciano intendere come la strada da percorrere sia tutt\u2019altro che in discesa.\u00a0 In primis, il rischio regolamentare, ovvero di non rientrare nei target UE sulle emissioni massime di gas serra per auto prodotta, che ha infatti portato nel 2020 ad una multa di 100 milioni di euro per Volkswagen. Un\u2019altra indicazione utile in materia regolamentare ci viene fornita dalla Tassonomia Europea, \u201cdizionario\u201d delle attivit\u00e0 sostenibili in corso di approvazione, che definisce \u201csostenibili\u201d solamente veicoli che emettono meno di 50g di CO2/km. Una riduzione della soglia di CO2 definita dal Regolamento UE non \u00e8 da escludere nel medio periodo e le case automobilistiche continueranno ad essere caldamente incoraggiate ad allineare le proprie strategie con l\u2019obiettivo europeo di ridurre le emissioni di CO2 del 55% entro il 2030. Un secondo rischio di cui tenere conto \u00e8 quello tecnologico. \u00c8 inevitabile che processi di reshaping aziendale portino con s\u00e9 difficolt\u00e0 ed imprevisti. In questo caso, dipenderanno in buona parte dal ri-orientamento di competenze ingegneristiche dai motori tradizionali a sistemi di software code-driven, da cui dipende il successo di un\u2019auto elettrica.\u00a0 Infine, il settore dei trasporti \u00e8 forse tra quelli che pi\u00f9 beneficerebbe di una vera transizione sostenibile: a livello europeo \u00e8, infatti, l\u2019unico settore le cui emissioni sono aumentate negli ultimi 30 anni (+ 29% nel 2019 vs 1990). Va ricordato poi che elettrico non \u00e8 sempre sinonimo di green. Infatti, bench\u00e9 la Cina venga considerata come caso di grande successo nell\u2019elettrificazione dei trasporti, con il 99% della produzione mondiale di autobus elettrici importata dal Paese nel 2019, quasi due terzi dell\u2019elettricit\u00e0 utilizzata per alimentare i suoi veicoli elettrici proviene dal carbone .  Un investitore attento all\u2019impatto ambientale dei propri investimenti potrebbe quindi preferire aziende operanti in paesi con un\u2019alta percentuale di energia prodotta da fonti rinnovabili, perch\u00e9 questo aumenta in maniera considerevole l\u2019impatto ambientale positivo della transizione da petrolio (o diesel) ad elettrico su larga scala."}