{"date": "20210510", "category": "Fondi di investimento", "title": "Tages Capital chiude il suo secondo fondo con una raccolta di 477 milioni", "text": "Tages Capital SGR, asset manager specializzato in fondi di investimento alternativi\u00a0infrastrutturali ed investimenti nel settore energetico, ha chiuso la raccolta del suo secondo fondo\u00a0Tages Helios II a 477 milioni\u00a0di euro, superando ampiamente il target iniziale di 350- 400 milioni di euro. Tages Helios II in occasione dell\u2019ultimo closing ha attirato i capitali di\u00a0due nuovi importanti investitori\u00a0istituzionali: Fondazione\u00a0Enpam, Ente nazionale di previdenza e assistenza dei medici e degli odontoiatri, e\u00a0Sara Assicurazioni, Gruppo assicurativo da 75 anni sul mercato, insieme a tre Fondazioni Bancarie. Inoltre \u00e8 stato rilevante il\u00a0contributo di family office\u00a0e\u00a0investitori professionali privati, a conferma del sempre maggiore interesse di questa categoria di investitori per l\u2019economia reale e, pi\u00f9 in particolare, per prodotti alternativi, decorrelati dai mercati azionari e obbligazionari e con\u00a0caratteristiche ESG. L\u2019interesse crescente verso\u00a0il settore delle rinnovabili\u00a0\u00e8 dovuto al fatto che si possono ottenere buoni rendimenti in un settore resiliente alla congiuntura economica, con tassi di crescita importanti previsti nei prossimi anni, contribuendo allo stesso tempo al raggiungimento degli\u00a0obiettivi di riduzione delle emissioni di CO2. Tages, che ha sottoscritto i principi per\u00a0l\u2019investimento responsabile delle Nazioni Unite dal 2018, nel 2020 ha ricevuto il rating\u00a0UNPRI pi\u00f9 alto, A+,\u00a0sia a livello corporate che per i fondi Tages Helios e Tages Helios II, classificabili come\u00a0light green ai sensi del Regolamento SFDR\u00a0(Sustainability-related disclosures) in quanto prodotti che promuovono caratteristiche ambientali. Umberto Quadrino, Presidente di Tages, ha commentato: \u201cSono davvero felice di questa raccolta record che va oltre le nostre aspettative a conferma della\u00a0bont\u00e0 del nostro modello di business\u00a0e della nostra\u00a0strategia di investimento\u00a0e, soprattutto, di un team coeso e capace grazie al quale \u00e8 stato possibile ottenere questo\u00a0eccellente risultato. Vorrei quindi ringraziare\u00a0tutta la mia squadra\u00a0per gli ottimi risultati che \u00e8 stata capace di realizzare, e che \u00e8 alla base del successo della raccolta di Tages Helios II. E naturalmente ringrazio gli investitori che in questi anni ci hanno sostenuto credendo nel nostro approccio e nei nostri prodotti, in particolare Fondazione Enpam e Sara Assicurazioni che ci hanno dimostrato fiducia in questo ultimo round.\u00a0Siamo ora proiettati verso altri ambiziosi progetti sempre in un\u2019ottica di crescita sostenibile\u201d. Alberto Oliveti, Presidente di Enpam ha aggiunto: \u201cQuest\u2019investimento conferma il nostro approccio\u00a0One Health che persegue una salute globale, umana, animale e dell\u2019ambiente. Per questo motivo siamo a favore dei progetti che abbiano a proprio fondamento\u00a0la produzione di energia da fonti rinnovabili, in un\u2019ottica di\u00a0transizione verso forme energetiche sempre a pi\u00f9 basso impatto ambientale e sul clima\u201d. Tages Helios II ha gi\u00e0 investito oltre\u00a0120 milioni di euro per l\u2019acquisizione di impianti fotovoltaici ed eolici\u00a0(1 impianto da 30 MW) per un totale di 134 MW. Tages Capital SGR, con i fondi Tages Helios e Tages Helios II, ha raccolto finora oltre\u00a0730 milioni di euro, grazie al commitment di grandi investitori istituzionali tra cui primarie compagnie assicurative, fondi pensione, casse previdenziali, fondazioni bancarie e banche e posizionandosi\u00a0come secondo operatore del settore fotovoltaico in Italia con un portafoglio di impianti aventi potenza installata pari a 406 MW."}