{"date": "20210413", "category": "Operazioni di finanza straordinaria", "title": "Veolia-Suez, nasce il \u201ccampione mondiale nella trasformazione ecologica\u201d", "text": "Dopo le continue schermaglie che si sono protratte per diversi mesi, Veolia e Suez, societ\u00e0 leader e competitor nel settore acqua e gestione rifiuti, hanno raggiunto un accordo sui termini e le condizioni chiave della fusione. Veolia pagher\u00e0 un prezzo concordato di 20,50 euro per azione Suez contro i 18 euro della precedente offerta. L\u2019accordo consentirebbe la creazione di un gruppo sostenibile dal punto di vista industriale e sociale, con reali potenzialit\u00e0 di crescita, ricavi intorno ai 7 miliardi e fatturato di circa 37 miliardi. A completamento dell\u2019intesa, \u00e8 prevista inoltre la costituzione di una nuova Suez che continuer\u00e0 ad occuparsi delle attivit\u00e0 idriche municipali e rifiuti solidi francesi, della gestione dell\u2019acqua in Italia attraverso la sua partecipazione in ACEA, Repubblica Ceca, Africa (inclusa Lydec), Asia centrale, India, Cina, Australia e le attivit\u00e0 digitali e ambientali globali (SES). La nuova Suez dovrebbe essere di propriet\u00e0 di un gruppo di azionisti, in maggior parte francese, inclusi dipendenti e partner finanziari di entrambi i gruppi. La data concordata dalle due multiutility francesi per concludere gli accordi di fusione \u00e8 stata fissata per il 14 maggio prossimo. Antoine Fr\u00e9rot, Amministratore delegato di Veolia, ha dichiarato: \u201cSono particolarmente lieto di annunciare oggi la conclusione di un accordo tra Suez e Veolia che consentir\u00e0 la costruzione di un leader globale nella trasformazione ecologica, offrendo alla Francia un attore di riferimento in un settore che \u00e8 probabilmente il pi\u00f9 importante di questo secolo\u201d."}