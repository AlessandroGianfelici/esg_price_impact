{"date": "20210421", "category": "Regolamenti UE", "title": "Commissione EU, raggiunto accordo politico sul testo dell\u2019atto delegato della tassonomia", "text": "La Commissione europea ha adottato un ambizioso pacchetto completo di misure intese a favorire i flussi di capitale verso attivit\u00e0 sostenibili in tutta l\u2019Unione europea. Riorientando l\u2019interesse degli investitori verso tecnologie e imprese pi\u00f9 sostenibili, le misure odierne saranno determinanti per rendere l\u2019Europa climaticamente neutra entro il 2050 e faranno dell\u2019UE un leader mondiale nella definizione delle norme per la finanza sostenibile. Il pacchetto include: Il pacchetto serve a dare un contesto normativo per favorire il successo del Green Deal europeo, la strategia di crescita che l\u2019Europa ha adottato per migliorare il benessere e la salute dei cittadini, diventare a impatto climatico zero entro il 2050 e proteggere, conservare e migliorare il proprio capitale naturale e la biodiversit\u00e0. In questa prospettiva le imprese hanno bisogno di un quadro generale di sostenibilit\u00e0 sulla base del quale modificare i propri modelli aziendali. Per poter assicurare la transizione nel settore finanziario ed evitare un ecologismo di facciata, tutti gli elementi del pacchetto odierno sono concepiti in modo da migliorare l\u2019affidabilit\u00e0 e la comparabilit\u00e0 delle informazioni sulla sostenibilit\u00e0: il settore finanziario europeo sar\u00e0 cos\u00ec al centro non solo di una ripresa economica sostenibile e inclusiva dalla pandemia di COVID-19 ma anche dello sviluppo economico sostenibile dell\u2019Europa nel lungo periodo. Atto delegato relativo agli aspetti climatici della tassonomia UE La tassonomia dell\u2019UE \u00e8 uno strumento solido e basato su dati scientifici inteso a offrire trasparenza alle imprese e agli investitori, che vi trovano un linguaggio comune che potranno usare ogniqualvolta investono in progetti e attivit\u00e0 economiche con significative ricadute positive sul clima e sull\u2019ambiente. Introdurr\u00e0 anche obblighi di informativa per le societ\u00e0 e i partecipanti ai mercati finanziari. L\u2019atto delegato concordato dal collegio dei commissari introduce la prima serie di criteri di vaglio tecnico intesi a definire le attivit\u00e0 che contribuiscono in modo sostanziale a due degli obiettivi ambientali previsti dal regolamento Tassonomia: l\u2019adattamento ai cambiamenti climatici e la mitigazione dei cambiamenti climatici. I criteri si basano sul parere scientifico del gruppo di esperti tecnici (TEG) sulla finanza sostenibile e sono stati definiti in seguito a un\u2019ampia consultazione dei portatori di interessi e alle discussioni con il Parlamento europeo e il Consiglio. Il campo d\u2019applicazione dell\u2019atto delegato ricomprende le attivit\u00e0 economiche di circa il 40 % delle societ\u00e0 quotate in borsa, in settori che in Europa sono responsabili di quasi l\u201980 % delle emissioni dirette di gas a effetto serra. Vi sono inclusi settori quali l\u2019energia, la silvicoltura, l\u2019industria manifatturiera, i trasporti e l\u2019edilizia. L\u2019atto delegato sulla tassonomia UE \u00e8 un documento in divenire, che continuer\u00e0 a evolvere nel tempo alla luce degli sviluppi e del progresso tecnologico. I criteri saranno riesaminati periodicamente, in modo da potervi aggiungere via via nuovi settori e attivit\u00e0, comprese attivit\u00e0 di transizione e altre attivit\u00e0 abilitanti. Una nuova direttiva sull\u2019informativa in materia di sostenibilit\u00e0 delle imprese La proposta presentata rivede e rafforza le norme vigenti introdotte dalla direttiva sulla comunicazione di informazioni di carattere non finanziario. Con essa s\u2019intende creare una serie di norme che nel tempo porranno l\u2019informativa sulla sostenibilit\u00e0 sullo stesso piano dell\u2019informativa finanziaria. Gli obblighi UE di informativa sulla sostenibilit\u00e0 saranno estesi a tutte le grandi imprese e le societ\u00e0 quotate, cosicch\u00e9 diverranno quasi 50.000 le imprese nell\u2019UE che dovranno conformarsi a standard dettagliati, rispetto alle 11.000 che attualmente sottostanno agli obblighi vigenti. La Commissione propone di elaborare norme per le grandi imprese e norme separate e proporzionate per le PMI, che le PMI non quotate possono utilizzare su base volontaria. Nel complesso la proposta mira ad assicurare che le societ\u00e0 pubblichino informazioni affidabili e comparabili sulla sostenibilit\u00e0, in risposta ai bisogni degli investitori e altri portatori di interessi; si garantir\u00e0 in tal modo la coerenza delle informazioni sulla sostenibilit\u00e0 all\u2019interno del sistema finanziario e le societ\u00e0 dovranno dar conto dell\u2019incidenza degli aspetti inerenti alla sostenibilit\u00e0, come i cambiamenti climatici, sulle loro attivit\u00e0 e l\u2019impatto delle loro attivit\u00e0 sui diritti umani. La proposta semplificher\u00e0 inoltre il processo di comunicazione delle informazioni a cura delle imprese, molte di esse attualmente obbligate ad applicare svariate norme e quadri regolamentari. Le norme UE proposte in materia di informativa sulla sostenibilit\u00e0 dovrebbero essere una sorta di \u201csportello unico\u201d, in cui le imprese trovano una soluzione unica capace di soddisfare le esigenze di informazione degli investitori e degli altri portatori di interessi. Modifiche degli atti delegati sulla consulenza in materia di investimenti e assicurazioni, sui doveri fiduciari e sul governo e controllo dei prodotti I sei atti modificativi adottati oggi incoraggiano il sistema finanziario a sostenere sia le imprese che hanno intrapreso la via della sostenibilit\u00e0 sia quelle che sono gi\u00e0 sostenibili. Rafforzano anche la lotta dell\u2019UE contro il finto ecologismo. Il regolamento dell\u2019UE sulla tassonomia, il regolamento relativo all\u2019informativa sulla sostenibilit\u00e0 nel settore dei servizi finanziari e il regolamento sugli indici di riferimento sono la base del lavoro dell\u2019UE finalizzato ad aumentare la trasparenza e fornire agli investitori gli strumenti per individuare le opportunit\u00e0 di investimento sostenibile. L\u2019atto delegato relativo agli aspetti climatici della tassonomia UE, una volta adottato ufficialmente, sar\u00e0 esaminato dal Parlamento europeo e dal Consiglio (quattro mesi prorogabili una volta di altri due mesi). Per quanto riguarda la proposta di direttiva sull\u2019informativa in materia di sostenibilit\u00e0 delle imprese, la Commissione si confronter\u00e0 con il Parlamento europeo e il Consiglio. Gli atti delegati sulla consulenza in materia di investimenti e assicurazioni, sui doveri fiduciari e sul governo e controllo dei prodotti saranno esaminati dal Parlamento europeo e dal Consiglio (tre mesi prorogabili una volta di altri tre mesi) e dovrebbero applicarsi a partire da ottobre 2022."}