{"date": "20210323", "category": "Parit\u00e0 di genere", "title": "Fondazione Bellisario e Intesa Sanpaolo, quinta edizione premio \u201cWomen value company 2021\u201d", "text": "Al via la quinta edizione del \u00abPremio Women Value Company \u2013 Intesa Sanpaolo\u00bb, nato dalla collaborazione tra Fondazione Marisa Bellisario e Gruppo Intesa Sanpaolo e rivolto alle PMI che valorizzano il talento femminile, la parit\u00e0 di genere e il welfare aziendale e che potranno candidarsi fino al 27 aprile sui siti dei due enti. In particolare il bando, aperto dal 22 marzo, \u00e8 destinato alle piccole e medie imprese pubbliche e private che si siano distinte nell\u2019applicazione di politiche di valorizzazione del lavoro femminile e di gestione della gender diversity: servizi di conciliazione famiglia/lavoro; iniziative volte a garantire ai dipendenti, uomini e donne, una serena gestione del loro tempo in azienda (benefit, voucher, asili nido interni,\u2026); politiche flessibili di organizzazione del lavoro; politiche retributive di merito non discriminatorie; piani di sviluppo e valorizzazione delle competenze e carriere femminili, con ampia presenza di donne in posizioni manageriali o apicali. Anche quest\u2019anno, le due imprese vincitrici, una piccola e una di medie dimensioni, saranno proclamate a giugno nel corso della cerimonia di premiazione della XXXIII edizione del Premio Marisa Bellisario \u00abDonne ad alta quota\u00bb, durante la quale riceveranno la speciale \u201cMela d\u2019Oro \u2013 Women Value Company Intesa Sanpaolo\u201d Tra le varie iniziative di Intesa Sanpaolo a sostegno dell\u2019imprenditoria femminile (Business Gemma, mamma@work\u2026) \u00e8 stata lanciata anche una linea dedicata del finanziamento S-Loan (Sustainability Loan), dedicato al raggiungimento di obiettivi di miglioramento sui temi della sostenibilit\u00e0 ambientale, sociale e di governance (ESG). Il meccanismo della nuova linea di finanziamento prevede uno sconto di tasso per le imprese che effettuano investimenti sostenibili, con un focus particolare per le iniziative volte alla promozione delle pari opportunit\u00e0 di genere e in particolare: promozione e attivazione di iniziative, programmi e buone pratiche dedicate alla facilitazione e al miglioramento della partecipazione femminile alla comunit\u00e0; attivazione di iniziative volte a promuovere il tasso di occupazione femminile in azienda; definizione e implementazione di policy interne volte a garantire la parit\u00e0 di genere nel contesto d\u2019azienda; introduzione di programmi di welfare aziendale destinati alle dipendenti donne. \u00abLa parit\u00e0 di genere \u00e8 un asse strategico e trasversale di Next Generation Italia, il piano per disegnare il futuro del Paese. Ecco che il premio Women Value Company, che per il quinto anno abbiamo il privilegio di condividere con la Fondazione Marisa Bellisario, assume in questa edizione un significato ancora pi\u00f9 profondo, perch\u00e9 sottolinea l\u2019importanza di una cultura aziendale inclusiva, costruita su talento, idee, pari opportunit\u00e0, e mette in luce il contributo fondamentale delle donne nell\u2019economia e nella societ\u00e0 \u2013 commenta Anna Roscio, responsabile Direzione Sales & Marketing Imprese Intesa Sanpaolo \u2013 Per il nostro Gruppo, questa iniziativa \u00e8 parte fondante del programma di finanziamenti e iniziative con il quale Intesa Sanpaolo intende \u201criaccendere i motori\u201d delle PMI italiane: abbiamo complessivamente stanziato 50 miliardi di euro e messo in atto misure straordinarie per aiutarle a superare le difficolt\u00e0 causate dalla crisi pandemica e rilanciarsi attraverso nuovi progetti di sviluppo e crescita\u00bb. \u00abLa scommessa di Intesa Sanpaolo e della Fondazione Marisa Bellisario sul talento femminile non conosce sosta \u2013 aggiunge la Presidente della Fondazione Marisa Bellisario, Lella Golfo \u2013 e oggi pi\u00f9 che mai il Premio Women Value Company assume un significato cruciale per l\u2019occupazione femminile e l\u2019imprenditoria femminili. Da cinque anni, ormai, valorizziamo una cultura aziendale fondata su inclusione, parit\u00e0 e benessere dei dipendenti e la pandemia ha confermato quanto questo modello sia fondamentale per la sopravvivenza del nostro sistema economico e sociale. Le donne, come imprenditrici e lavoratrici, stanno pagando il prezzo pi\u00f9 alto e il Recovery fund rappresenta un\u2019opportunit\u00e0 decisiva per impostare nuove strategie di sviluppo che abbiano al centro il loro contributo. In questa prospettiva, Women Value Company rappresenta una vera iniezione di fiducia e insieme testimonia la nostra lungimiranza: investire sul welfare e sulla presenza femminile ai vertici \u00e8 oggi l\u2019unica e la pi\u00f9 efficace strategia per uscire dalla crisi e tornare a crescere\u00bb."}