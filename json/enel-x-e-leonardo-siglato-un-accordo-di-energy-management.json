{"date": "20210517", "category": "Efficientamento energertico", "title": "Enel X e Leonardo, siglato un accordo di Energy Management", "text": "Enel X\u00a0e\u00a0Leonardo\u00a0siglano\u00a0un accordo\u00a0all\u2019insegna della sostenibilit\u00e0, con benefici per la sicurezza delle forniture elettriche nazionali, in base al quale verr\u00e0 ottimizzato l\u2019uso degli asset energetici dello\u00a0stabilimento della Divisione Velivoli di Leonardo\u00a0a Cameri (Novara). In questo modo sar\u00e0 possibile immettere, su richiesta, nella rete elettrica nazionale l\u2019energia non assorbita dalle attivit\u00e0 di produzione, per un quantitativo equivalente ad una potenza\u00a0fino a 2 MW, pari a quella complessivamente a disposizione di circa 650 abitazioni domestiche. In particolare, grazie alle soluzioni di\u00a0Demand Response\u00a0di Enel X per il monitoraggio e la verifica del quantitativo di energia immessa in rete dall\u2019impianto di trigenerazione, il sito di Leonardo a Cameri, compatibilmente con le proprie necessit\u00e0 industriali, potr\u00e0\u00a0trasferire i flussi inutilizzati\u00a0alla Rete elettrica nazionale, nell\u2019ambito del progetto nazionale di dispacciamento promosso dal gestore di rete\u00a0Terna\u00a0dedicato alle UVAM (Unit\u00e0 Virtuali Abilitate Miste).\u00a0 Quello di Cameri \u00e8 il primo esempio di un pi\u00f9 ampio programma di collaborazione fra Leonardo ed Enel X\u00a0nell\u2019efficientamento dell\u2019utilizzo di energia su scala nazionale. Il progetto potr\u00e0 essere ulteriormente sviluppato con nuove iniziative di\u00a0Energy Management\u00a0finalizzate all\u2019impiego ottimale dell\u2019energia utilizzata da Leonardo a favore della sicurezza del sistema elettrico nazionale. \u201cSiamo particolarmente soddisfatti di poter supportare Leonardo, una delle pi\u00f9 grandi aziende del Paese, nel suo percorso verso la sostenibilit\u00e0. Gli innovativi Servizi Demand response di Enel X consentiranno al gruppo di massimizzare i benefici del funzionamento dell\u2019impianto di trigenerazione di Cameri, fornendo al contempo un sostegno fondamentale alla sicurezza della rete elettrica\u201d, ha dichiarato\u00a0Francesco Venturini, Ad di Enel X. \u201cIl contributo di un asset\u00a0tecnologicamente avanzato come lo stabilimento produttivo di Cameri alla rete elettrica nazionale rappresenta uno degli esempi concreti con cui Leonardo sostiene attivamente il sistema Paese\u201d, ha affermato\u00a0Lucio Valerio Cioffi, Direttore Generale di Leonardo. \u201cL\u2019adesione al progetto di Demand Response arricchisce ulteriormente le nostre iniziative nell\u2019Energy Management che rappresentano una delle leve del\u00a0percorso di sostenibilit\u00e0 di Leonardo, in linea con gli obiettivi di efficientamento energetico della societ\u00e0\u201d."}