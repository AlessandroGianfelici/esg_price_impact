{"date": "20210422", "category": "Rating di sostenibilit\u00e0", "title": "Il progetto Super League costa a JPMorgan il declassamento del rating di Standard Ethics", "text": "Standard Ethics ha declassato il Corporate Rating di JPMorgan Chase, a \u201cE+\u201d dal precedente \u201cEE-\u201d perch\u00e9 giudica il supporto al progetto Super League da parte della banca Usa contrario ai principi della sostenibilit\u00e0. La comunicazione dell\u2019agenzia di rating fa seguito, infatti, alla notizia del sostegno finanziario da parte della banca statunitense al progetto oramai naufragato \u201cSuper League\u201d relativo ad alcune delle pi\u00f9 grandi squadre di calcio europee, alcune delle quali controllate da azionisti non europei. JP Morgan \u00e8 una delle pi\u00f9 antiche e grandi istituzioni finanziarie del mondo e componente da tempo dell\u2019indice SE US Index. L\u2019idea di creare un circuito di partite riservato alle squadre top ha sollevato le proteste dei principali stakeholder del sistema calcistico europeo, rappresentati anche dalle associazioni che riuniscono club europei di diverse dimensioni. La stessa opposizione \u00e8 stata espressa da alcuni dei principali decisori politici nazionali, come il primo ministro britannico Boris Johnson e il presidente francese Emmanuel Macron. Il parere negativo del primo ministro italiano Mario Draghi sul progetto \u00e8 stato specificamente motivato da questioni di sostenibilit\u00e0 come \u201ci valori meritocratici e la funzione sociale dello sport\u201d. Un fronte contrario tale che ha determinato le prime defezioni di alcune squadre dal progetto che quindi si \u00e8 disintegrato. Ma intanto Standard Ethics ha bacchettato la banca americana che era disposta a finanziare l\u2019idea. Come si legge nella nota diffusa dalla societ\u00e0 che ha sede a Londra e si definisce \u201cself regulated rating agency che emette Non-Financial Sustainability Ratings\u201d, Standard Ethics giudica sia gli orientamenti mostrati dalle societ\u00e0 di calcio coinvolte nel progetto che quelli della Banca USA contrari alle migliori pratiche di sostenibilit\u00e0, che sono definite dall\u2019agenzia secondo le linee guida dell\u2019ONU, dell\u2019OCSE e dell\u2019Unione Europea, OCSE e dell\u2019Unione Europea, e tengono conto degli interessi degli stakeholders."}