{"date": "20200924", "category": "Fornitori", "title": "Enel e Intesa Sanpaolo, accordo per favorire il credito alle aziende della filiera a supporto di crescita e investimenti ESG", "text": "Enel e Intesa Sanpaolo hanno sottoscritto, nell\u2019ambito del Programma Sviluppo Filiere di Intesa Sanpaolo e del Supplier Development Program di Enel, un accordo di collaborazione per l\u2019accesso al credito delle aziende fornitrici del gruppo dell\u2019energia.L\u2019accordo si pone l\u2019obiettivo di supportare le piccole e medie imprese della filiera Enel e di facilitarne l\u2019accesso al credito in modo da permettere loro di avviare percorsi di crescita e di sviluppo sostenibile. Le aziende di filiera potranno cos\u00ec attivare processi di evoluzione in ottica ESG (Environmental Social and Corporate Governance), con particolare attenzione alle tematiche ambientali e alla transizione verso modelli di Circular Economy.  La fase di lancio dell\u2019accordo \u00e8 riservata a 130 aziende selezionate da Enel tra le pi\u00f9 performanti e operanti in ambiti di interesse strategico per il gruppo consentendo loro di beneficiare indirettamente del merito di credito del colosso energetico per favorire l\u2019accesso a finanziamenti a condizioni pi\u00f9 vantaggiose.\u201cLa sfida della transizione energetica passa necessariamente anche attraverso la crescita e lo sviluppo dei nostri fornitori senza i quali il raggiungimento degli obiettivi di decarbonizzazione, sviluppo delle energie rinnovabili e digitalizzazione delle reti non sarebbe possibile\u201d osserva Alberto De Paoli, Chief Financial Officer del Gruppo Enel.L\u2019accordo prevede, inoltre, la possibilit\u00e0 per i fornitori di poter usufruire di un\u2019ampia gamma di finanziamenti, in particolare quelli legati a investimenti in Circular Economy e in evoluzione in ottica ESG, oltre a strumenti finanziari evoluti di filiera per facilitare l\u2019accesso alla liquidit\u00e0, la crescita e il superamento della fase di difficolt\u00e0 e accompagnarli cos\u00ec nella ripartenza. L\u2019intesa costituisce un ulteriore passo nell\u2019implementazione del Supplier Development Program, un programma varato a luglio dal gruppo energetico guidato da Francesco Starace, per favorire la crescita dei fornitori e la loro capacit\u00e0 di sviluppare programmi di innovazione e di investimenti in tecnologie sostenibili e legate all\u2019economia circolare. Il valore degli acquisti annui di Enel verso i propri fornitori \u00e8 di 6 miliardi. L\u2019accordo attuale riguarda una parte di essi che forniscono beni e servizi per circa 800 milioni.\u201cL\u2019importante accordo di Filiera che abbiamo creato con Enel, grazie al fondamentale apporto dei colleghi della Divisione IMI Corporate & Investment Banking, rafforza ulteriormente il Programma Filiere di Intesa Sanpaolo che annovera gi\u00e0 700 grandi imprese in Italia e i loro 16.000 fornitori. Nell\u2019ambito di questo nuovo accordo\u201d rileva Stefano Barrese, responsabile della Divisione Banca dei Territori di Intesa Sanpaolo, \u201cci rivolgiamo, in questa prima fase, anche alle 130 aziende fornitrici di Enel, modulando la nostra offerta a supporto dell\u2019intera filiera fino a garantire il pi\u00f9 piccolo fornitore e facendo leva sul nostro modello di rating qualitativo: una forma condivisa con BCE, che consente alle aziende che investono in innovazione, sostenibilit\u00e0 e qualit\u00e0 del prodotto di migliorare il costo del credito\u201d."}