{"date": "20210326", "category": "Raccolta netta", "title": "Assogestioni, raccolta netta di febbraio a 2,1 miliardi", "text": "La raccolta netta del risparmio gestito di febbraio 2021, secondo i dati di Assogestioni, si attesta a 2,1 miliardi, senza replicare il boom del mese precedente che aveva fatto segnare un incremento di 12,4 miliardi, ma facendo meglio del mese di febbraio 2020 che aveva visto prevalere i riscatti per 406 milioni. La raccolta \u00e8 da inputarsi totalmente alle gestioni collettive, che hanno raccolto 2.2 miliardi, contro un saldo negativo di 1 miliardo nel febbraio 2020, mentre le gestioni di portafoglio hanno registrato deflussi per 89 milioni dovuto alla clientela istituzionale (-572 milioni), contro i 483 milioni attirati dalle gestioni dedicate alla clientela retail. In ultimo, dai dati Assogestioni, \u00e8 emerso un consistente interesse degli investitori verso fondi azionari che hanno registrato afflussi per 3,7 miliardi, positivi anche i flussi per i bilanciati (+1,3 miliardi), mentre si \u00e8 registrata un\u2019uscita dal reddito fisso sia per gli obbligazionari (-237 milioni9, sia per i monetari (-1,2 miliardi), in calo anche i fondi flessibili (-1,3 miliardi). Il totale del patrimonio gestito resta a fine febbraio pari a 2416 miliardi. A livello di singole societ\u00e0 di gestione Amundi e JP Morgan superano la soglia degli 800 milioni di raccolta, rispettivamente a 893,3 milioni e a 834,6 milioni. Ottimi risultati anche per Schroders (578,2 milioni), Intesa Sanpaolo (392,6 milioni) e BNP Paribas (302,7 milioni). Nota di merito anche a Deutsche Bank (283,5 milioni), Poste Italiane (240,9 milioni), Morgan Stanley (150,9 milioni) e Azimut (184,5 milioni). Hanno prevalso i deflussi, invece, per Generali (-2.635,9 milioni), Franklin Templeton (-235,7 milioni), Anima Holding (-221,4 milioni) e State Street GA (-143,6 milioni)."}