{"date": "20210416", "category": "Vision 2025", "title": "Intesa Sanpaolo, Messina: con Ubi condividiamo la visione della sostenibilit\u00e0 al centro del business", "text": "Il valore della sostenibilit\u00e0 come driver per lo sviluppo e la forte attenzione agli elementi ESG (Environmental, Social e Governance) nella conduzione delle attivit\u00e0 di business rappresentano il terreno culturale comune su cui \u00e8 stata costruita l\u2019operazione che ha portato all\u2019aggregazione di Ubi nel gruppo Intesa Sanpaolo. \u201cQuando pi\u00f9 di un anno fa abbiamo definito quelle che potevano essere le opzioni di crescita per il nostro Gruppo, soprattutto in una logica di posizionamento come leader europeo, partendo dalla concentrazione che poteva essere ancora fatta nel nostro Paese, \u00e8 stato chiaro che scegliere una Banca che aveva importanti talenti, ma anche le maggiori affinit\u00e0 in termini di valori con quelli del gruppo Intesa Sanpaolo potesse essere la scelta migliore per costruire un cammino comune di successo e di creazione di valore\u201d, ha commentato Carlo Messina, amministratore delegato di Intesa Sanpaolo all\u2019indomani del completamento dell\u2019integrazione di Ubi, precisando che \u201cle persone Intesa Sanpaolo e quelle di UBI hanno sempre condiviso aspetti anche valoriali: la sostenibilit\u00e0, elementi che riguardano aspetti dell\u2019etica e i temi dell\u2019ESG al centro dell\u2019operativit\u00e0 dei propri gruppi\u201d.  Il Ceo di Intesa Sanpaolo \u00e8 andato oltre, affermando che: \u201cD\u2019altra parte, sin dall\u2019inizio di questa operazione, dal primo giorno, ho parlato di UBI Banca come di un gruppo di persone di successo che potevano rappresentare la miglior combinazione possibile per Intesa Sanpaolo. Una volta realizzata con successo l\u2019operazione, quello che ho provato con mano \u00e8 stata la grandissima qualit\u00e0 delle persone di UBI: l\u2019approccio che queste hanno avuto, sia durante la fase di pre-integrazione sia durante la fase d\u2019integrazione \u00e8 stato straordinario, cos\u00ec come quello delle nostre persone di Intesa Sanpaolo. E questo ci ha rafforzato nella convinzione di aver fatto la scelta giusta, che consentir\u00e0 al Gruppo di poter diventare veramente un leader in Europa\u201d. \u201cNon dobbiamo dimenticare che appena lanciata l\u2019operazione di offerta pubblica di scambio \u00e8 iniziata l\u2019emergenza pandemica. Un elemento che ha costretto tutti noi a lavorare attraverso video, con le mascherine, dovendo completare quella che oggi \u00e8 considerata la pi\u00f9 importante operazione realizzata in Europa negli ultimi anni\u201d ha sottolineato Messina \u201cricordiamoci tutti che l\u2019abbiamo fatto in una condizione davvero incredibile. Sono orgoglioso di tutte le persone che lavorano in questo Gruppo, sono veramente fra le migliori d\u2019Europa. Non c\u2019\u00e8 nessuno che abbia fatto un\u2019integrazione come questa in una fase di pandemia con le limitazioni a cui tutti noi siamo stati e siamo ancora costretti\u201d. Messina ha poi voluto riconfermare l\u2019impegno di Intesa Sanpaolo sul futuro, sulle persone e sulle nuove tecnologie. Il Ceo di Intesa Sanpaolo, ha dichiarato: \u201cVoglio ribadire alle nostre centomila persone che hanno il mio impegno personale affinch\u00e9 le nuove tecnologie vengano utilizzate come fattore abilitante per tenere le persone dentro l\u2019azienda. Ci inventeremo nuovi mestieri, perch\u00e9 \u00e8 il capitale umano che ci consente di poter essere dei vincitori dentro il sistema bancario europeo e l\u2019unico modo \u00e8 poter investire sulle persone\u201d. \u201cLe tecnologie sono utilissime in condizioni di emergenza, ma la nostra vita \u00e8 fatta di relazioni, parlarsi guardandosi negli occhi, interazioni con i clienti. Il video deve essere uno strumento, ma non il fine attraverso il quale noi andiamo a disegnare la nostra banca del futuro\u201d \u2013ha aggiunto Carlo Messina. Sul sistema paese, Messina ha commentato: \u201cLa forza del nostro Paese, nonostante un punto di debolezza rappresentato dal debito pubblico, si basa su elementi oggettivi: un ammontare di risparmio che supera i dieci trilioni, aziende fortemente legate all\u2019export, la capacit\u00e0 e il talento delle persone che lavorano in Italia. Beneficeremo dei fondi del Next Generation EU che, se correttamente utilizzati, ci consentiranno di accelerare la crescita, fattore indispensabile per ridurre le disuguaglianze\u201d. Sul futuro del gruppo, il Ceo di Intesa Sanpaolo ha dichiarato: \u201cSe immagino dove sar\u00e0 Intesa Sanpaolo nel 2025, al completamento del prossimo piano d\u2019impresa, penso che avremo completato un percorso da leader in Europa: crescere nei ricavi, ridurre i costi e tenerli sotto controllo, fare s\u00ec che la qualit\u00e0 del credito del nostro Gruppo sia eccellente e ci porti ad una forte riduzione del costo del rischio\u201d. Sul modello di business di Intesa Sanpaolo, Messina ha confermato: \u201cTutto questo consente di far crescere l\u2019utile netto e quindi di poter posizionare la Banca in una prospettiva di crescita. Il modello di business \u00e8 fondamentale: la valorizzazione dei patrimoni dei nostri clienti. Wealth Management, Protection, Private Banking e Asset management, Assicurazione e Banca dei Territori rimangono punti strategici, accanto al Corporate & Investment Banking che completa le soluzioni per rafforzare i risultati del Gruppo\u201d.\u00a0 \u201cLe banche estere dovranno sempre pi\u00f9 essere leader nei paesi in cui operano, in particolare dove abbiamo delle quote di mercato significative. Tutto ci\u00f2 rappresenta la cornice nella quale l\u2019aspetto della sostenibilit\u00e0 rimarr\u00e0 un punto chiave del nostro Gruppo; inoltre molti aspetti della fintech dovranno essere considerati nel disegno futuro della nostra banca, un aspetto sul quale dovremo investire molto cos\u00ec come nel digitale, altro fattore abilitante\u201d -ha aggiunto Carlo Messina. Infine, Il Ceo di Intesa San Paolo, Carlo Messina, ha ribbadito l\u2019importanza delle persone: \u201cIn questo contesto il Capitale Umano rimane la chiave di successo. Noi dobbiamo continuare ad investire sulle nostre persone, fare in modo che siano serene, in primo luogo, e orgogliose di far parte di un\u2019organizzazione di successo\u201d."}