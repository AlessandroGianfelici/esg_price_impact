{"date": "20210429", "category": "Finanziamento ESG", "title": "CDP e Intesa Sanpaolo, finanziamento da 9 milioni per supportare la filiera del settore cerealicolo", "text": "Cassa Depositi e Prestiti e Intesa Sanpaolo hanno finalizzato un nuovo contratto di filiera del IV Bando dei Contratti di Filiera e di Distretto previsto dal Ministero delle Politiche Agricole, Alimentari e Forestali (MIPAAF) dal valore di oltre 9 milioni per supportare la crescita e lo sviluppo di quattro aziende della filiera cerealicola di \u201cLa Molisana\u201d operanti in Molise e Puglia. Al progetto, denominato \u201cSua maest\u00e0 il grano\u201d, Cassa Depositi e Prestiti e Intesa Sanpaolo hanno partecipato con un finanziamento di 3,75 milioni ciascuna, a cui si aggiungono i contributi del Ministero delle Politiche Agricole Alimentari e Forestali e della Regione Puglia. I principali obiettivi del progetto riguardano il miglioramento del livello di competitivit\u00e0 e la sostenibilit\u00e0 economica dei produttori alimentari di base, l\u2019ammodernamento dei fattori di produzione della filiera, la maggior qualit\u00e0 del prodotto finale ed una reale sostenibilit\u00e0 ambientale. Il fine ultimo del progetto \u00e8 la creazione di una specifica filiera del grano duro di alta gamma per ottenere produzioni qualitativamente di alto livello e incrementare, in un contesto di massima tracciabilit\u00e0 e sicurezza alimentare, produzioni italiane con particolari caratteristiche proteiche e nutrizionali.\u201cIl made in Italy, ha spiegato Giuseppe Ferro, amministratore delegato de La Molisana, funziona molto bene se i prodotti sono di altissima qualit\u00e0, partendo dalla materia prima, il grano nel nostro caso, passando per la tecnologia di ultima generazione per l\u2019essiccazione della pasta, per arrivare sugli scaffali e quindi a tavola\u201d. Paolo Calcagnini, Vicedirettore Generale di CDP ha dichiarato: \u201cRiteniamo fondamentale sostenere le filiere strategiche del nostro Paese, in particolare quelle che operano nel settore agroalimentare, per continuare ad accompagnare la crescita e lo sviluppo sostenibile delle eccellenze del Made in Italy nel mondo. Con questa operazione confermiamo la nostra vicinanza al Mezzogiorno e a quelle imprese che dimostrano grande capacit\u00e0 di coniugare sostenibilit\u00e0 e tradizione, leve fondamentali per proiettarsi con successo sul mercato nazionale ed estero\u201d. \u201cEssere attenti nel recepire e rispondere alle istanze del comparto agroalimentare \u00e8 uno degli obiettivi della nuova direzione che il nostro Gruppo ha dedicato all\u2019agribusiness. Una missione strategica alla luce dell\u2019importanza economica e culturale che questo settore riveste per il nostro Paese\u201d ha sottolineato Renzo Simonato, responsabile Direzione Agribusiness Intesa Sanpaolo."}