{"date": "20210128", "category": "Rinnovabili", "title": "Enel Green Power si aggiudica 62,6 MW di rinnovabili nella quarta asta Italia del GSE", "text": "Enel Green Power si \u00e8 aggiudicata nella quarta asta FER indetta dal GSE (Gestore Servizi Energetici) 34,5 MW di nuova capacit\u00e0 rinnovabile per 2 progetti eolici e 27,2 MW di potenza derivante dal rifacimento di impianti idroelettrici gi\u00e0 in servizio. In aggiunta, nel quarto registro FER Enel Green Power ed Enel Produzione si sono aggiudicate 0,83 MW di nuova capacit\u00e0 rinnovabile per 5 progetti solari su tetti di edifici Enel. Per quel che riguarda la nuova capacit\u00e0 eolica, i 2 impianti sono in Sicilia ed in Campania e i lavori di costruzione verranno avviati rispettivamente nel 2021 e nel 2022, con entrata in esercizio nel 2022. Con riferimento alla nuova capacit\u00e0 solare, i 5 impianti fotovoltaici sono in Sicilia, Lombardia ed Emilia-Romagna e i lavori di costruzione verranno avviati e conclusi nel 2021. Per quel che riguarda, invece, il potenziamento e l\u2019estensione della vita utile di 2 impianti idroelettrici gi\u00e0 operativi, i cantieri di rifacimento verranno realizzati tra il 2021 e il 2022 in Veneto, nei comuni di Vigo di Cadore (BL) e Auronzo di Cadore (BL). \u201cCon questa aggiudicazione avanziamo nella realizzazione del nostro Piano Strategico per la crescita delle rinnovabili in Italia, Paese centrale per le nostre attivit\u00e0\u201d.\u2013 commenta Salvatore Bernabei, CEO di Enel Green Power e Direttore della Divisione Global Power Generation. \u201cIl piano di investimenti in nuova capacit\u00e0 rinnovabile contribuir\u00e0 agli obiettivi di decarbonizzazione del Gruppo e del Paese, con la progressiva sostituzione delle fonti tradizionali con quelle a zero emissioni. Si conferma purtroppo il trend delle aste precedenti, con offerta di progetti notevolmente inferiore ai volumi di gara e partecipazione di pochi operatori. Ci\u00f2 soprattutto a causa della lentezza dei procedimenti autorizzativi, che \u00e8 un evidente freno alla transizione energetica del Paese\u201d. La realizzazione di nuova capacit\u00e0 e il potenziamento di impianti esistenti in Italia, rientrano nel pi\u00f9 ampio impegno del Gruppo Enel per la crescita delle rinnovabili e la decarbonizzazione che nel nostro Paese prevede, nel periodo 2021-2023, lo sviluppo di nuova capacit\u00e0 rinnovabile per 1,5 GW e per il quale EGP ha sviluppato una pipeline di circa 3,2 GW di progetti sia \u201cgreenfield\u201d sia di \u201crepowering\u201d che possono entrare in esercizio nello stesso periodo. Il Piano strategico 2021-2023 di Enel prevede un incremento globale della capacit\u00e0 addizionale da fonti rinnovabili di 19,5 GW per raggiungere un totale di 68 GW di capacit\u00e0."}