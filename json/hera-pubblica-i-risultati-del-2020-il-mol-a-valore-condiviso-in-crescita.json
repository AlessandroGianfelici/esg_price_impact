{"date": "20210324", "category": "Risultati ESG 2020", "title": "Hera, buoni risultati nel 2020, il MOL a valore condiviso in crescita +7%", "text": "Hera archivia positivamente il 2020, nonostante gli impatti dell\u2019emergenza Coronavirus. Grazie a una strategia multibusiness solida, efficiente e sostenibile, Hera prosegue cos\u00ec il percorso di crescita e creazione di valore per azionisti e territori.  I ricavi 2020 del Gruppo guidato da Stefano Venier hanno toccato i 7,079 miliardi di euro (+2,4% rispetto al 2019), grazie soprattutto alle attivit\u00e0 nel settore energia, in particolare per la variazione di perimetro dovuta all\u2019operazione straordinaria con Ascopiave, che ha portato alla creazione, attraverso EstEnergy, del principale operatore energy del Nord-Est. In crescita anche il risultato netto attestatosi a 322,8 milioni (+1,8% rispetto al 2019). I positivi risultati economici si accompagnano alla sempre maggiore attenzione della multiutility verso la sostenibilit\u00e0. Hera ha gi\u00e0 emesso 2 green bond che scadono nel 2024 e nel 2027 per un valore complessivo di 829,4 milioni di euro. Inoltre il Gruppo \u00e8 stato tra i primi a introdurre, nel 2016, la rendicontazione a valore condiviso, ovvero delle attivit\u00e0 di business che, oltre a generare margini operativi, rispondono ai driver per una crescita sostenibile definiti dall\u2019Agenda ONU 2030 e, pi\u00f9 in generale, dalle varie politiche a livello nazionale e internazionale. Nel 2020 il MOL a valore condiviso \u00e8 salito a 420,0 milioni di euro (+7,2% rispetto al 2019), pari al 37,4% del MOL complessivo. Un risultato in linea con la traiettoria segnata dal Piano industriale, che proietta al 2024 questo valore a quota 648 milioni, quasi il 50% del totale.\u00a0 Il valore condiviso \u00e8 diventato ormai da tempo il termometro dei progressi dell\u2019azienda nella direzione della sostenibilit\u00e0 e il suo modello di business nel tempo \u2013 e a maggior ragione in questi mesi difficili \u2013 si \u00e8 dimostrato vincente e resiliente, rappresentando la pi\u00f9 concreta garanzia di un futuro in ulteriore sviluppo, per Hera cos\u00ec come per i territori serviti, con l\u2019obiettivo di accompagnarli nella ripresa. Le best practice di Hera nelle dimensioni ESG, del resto, sono testimoniate anche dall\u2019ingresso della multiutility nel FTSE4Good index series e, ancor pi\u00f9, nel Dow Jones Sustainability Index, World e Europe, uno dei pi\u00f9 autorevoli indici borsistici di valutazione della responsabilit\u00e0 sociale, come \u201cIndustry leader\u201d sulle circa 3.500 imprese a maggiore capitalizzazione nel mondo.\u00a0 L\u2019attenzione a sostenibilit\u00e0 e trasparenza \u00e8 confermata, inoltre, dalle decisioni del Gruppo di impegnarsi verso l\u2019obiettivo \u201cWell below 2\u00b0C\u201d di \u201cScience Based Targets initiative\u201d per la carbon neutrality e di applicare le raccomandazioni della \u201cTask Force on Climate-related Financial Disclosures\u201d (TCFD) nella propria rendicontazione a partire proprio dall\u2019esercizio 2020, per rendere disponibili agli stakeholder le informazioni per valutare opportunit\u00e0 e rischi legati al clima."}