{"date": "20210315", "category": "Risultati 2020", "title": "ERG, risultati finanziari sottotono ma le prospettive in ambito ESG sono rosee", "text": "Erg archivia il 2020 con ricavi adjusted pari a 974 milioni, in diminuzione del 4,6% rispetto al 2019 principalmente a seguito di minori produzioni dell\u2019eolico e dell\u2019idroelettrico in Italia, a causa di condizioni anemologiche ed idriche decisamente sfavorevoli, nonch\u00e9 dell\u2019andamento dei prezzi dell\u2019energia molto inferiori a quelli del 2019. Tiene invece il risultato netto adjusted a 106 milioni (104 milioni nel 2019). Dal punto di vista ESG, la societ\u00e0 nel 2020 ha conseguito importanti traguardi per le iniziative attuate in questo campo, non ultima l\u2019emissione del Green Bond da 500 milioni nell\u2019ambito del Programma EMTN (Euro Medium Term Notes) da 2 miliardi e di una nuova emissione obbligazionario Tap issue per ulteriori 100 milioni a dicembre a cui si aggiungono la conferma del rating Advanced di Vigeo Eiris e l\u2019upgrade di CDP e MSCI. Questi finanziamenti perseguono l\u2019evoluzione del modello di business aziendale che si focalizza nella lotta al climate change mediante l\u2019utilizzo di energia proveniente da fonti alternative. Dal suo ingresso nelle rinnovabili, ERG ha ridotto del 90% il Carbon Index e nel 2020 ha fatto registrare una diminuzione, seppur minima, delle emissioni Scope 1, 2, e 3 rispetto all\u2019anno precedente. Oggi, grazie alla produzione di energia da fonti rinnovabili, ERG evita ogni anno l\u2019emissione di circa 3 milioni di tonnellate di CO2, per un totale di oltre 9 milioni di tonnellate dal 2018, perfettamente in linea con gli obiettivi definiti contestualmente al Piano di Sostenibilit\u00e0. Nella DNF aggiornata appare chiaramente come l\u2019attenzione alle persone sia un aspetto primario del Gruppo che complessivamente nel 2020 ha erogato 28.804 ore di formazione, coinvolgendo il 95% della popolazione aziendale. Continuo impegno sul tema di Diversity and Inclusion con il Gender Equality Assessment e la partnership con Valore D. \u00c8 proseguito il percorso denominato \u201cleadership in safety\u201d un programma per rafforzare la leadership in ambito sicurezza, con una metodologia flessibile adatta alle nostre quattro differenti tecnologie su un territorio molto ampio e diversificato. La cultura nella gestione degli aspetti Salute e Sicurezza e la rigorosa applicazione delle procedure interne hanno permesso, nel 2020, di non registrare infortuni a dipendenti. Da sottolineare, inoltre che, per quanto riguarda il fattore governance, \u00e8 previsto un rafforzamento dell\u2019ESG Committee per rendere pi\u00f9 centrali le tematiche ESG, \u00e8 stato rafforzato il ruolo del Comitato ESG, incrementando la frequenza delle riunioni al fine di renderlo pi\u00f9 operativo nella definizione del Piano ESG e delle iniziative CSR. il Piano di incentivazione pluriennale inglobi non solo incentivi al conseguimento dell\u2019obiettivo di performance economica e di mercato ma anche nel caso in cui si raggiungano obiettivi di sostenibilit\u00e0. Gli investimenti per il 2021, previsti nel range compreso tra 235 e 275 milioni, saranno relativi allo sviluppo di investimenti greenfield con la costruzione dei parchi in Regno Unito per circa 250 MW, in Polonia per 60 MW ed in Francia per 25 MW. \u201cIl 2020 \u00e8 stato un anno particolarmente complesso per la crisi pandemica, con pesanti riflessi su domanda e prezzi dell\u2019energia elettrica. In tale contesto, peraltro caratterizzato da ventosit\u00e0 e idraulicit\u00e0 in Italia molto inferiori alle medie storiche, riteniamo decisamente soddisfacenti i risultati raggiunti, con una flessione contenuta del margine operativo lordo rispetto allo scorso anno, ma all\u2019interno della guidance. L\u2019utile netto al contrario \u00e8 in crescita grazie ad una struttura di debito pi\u00f9 efficiente. Segnali\u201d, ha commentato Luca Bettonte, Amministratore Delegato di ERG, \u201cche confermano ulteriormente la solidit\u00e0 e la resilienza del Gruppo. Nel 2020 abbiamo proseguito il nostro percorso di crescita seppur registrando qualche ritardo rispetto alle previsioni di Piano, per effetto di iter autorizzativi ancora troppo lunghi e complessi ed aggravati dal perdurare dell\u2019emergenza sanitaria. Siamo confidenti che il 2021 possa segnare la progressiva e definitiva uscita dalla pandemia, e stiamo quindi aggiornando il Piano Industriale per il periodo 2021- 2025 che presenteremo in occasione dei risultati del primo trimestre, quando avremo anche una maggiore visibilit\u00e0 sul contenuto effettivo dei Recovery Plan degli Stati Membri dell\u2019Unione Europea. Infine, motivo di particolare orgoglio sono gli importanti ulteriori riconoscimenti ottenuti in tema di sostenibilit\u00e0, a conferma del nostro contributo alla lotta al Climate Change e agli obiettivi ONU SDGs\u201d"}