{"date": "20210127", "category": "Mobilit\u00e0 elettrica", "title": "Enel, al via tre progetti innovativi sulle batterie approvati nell\u2019ambito del progetto europeo IPCEI", "text": "Enel, attraverso la sua linea di business dedicata ai servizi energetici innovativi Enel X, ha ottenuto il via libera dalla Commissione Europea per lo sviluppo di tre progetti presentati nell\u2019ambito del secondo IPCEI (Important Project of Common European Interest), creato per sostenere la filiera europea delle batterie, a cui partecipano 42 aziende Europee del settore. I progetti di Enel X riguardano applicazioni per la mobilit\u00e0 elettrica, per i grandi sistemi di accumulo stazionario e per la gestione sostenibile del fine vita delle batterie al litio. \u201cLa mobilit\u00e0 elettrica oltre a dare un importante contributo alla decarbonizzazione dei consumi rappresenta l\u2019occasione per lo sviluppo di una filiera italiana per la produzione, lo sviluppo e il riutilizzo delle batterie\u201d dichiara Francesco Venturini, CEO di Enel X \u201cCon i progetti presentati nell\u2019ambito del secondo IPCEI contribuiamo, attraverso le tecnologie sviluppate da Enel X, a migliorare la sostenibilit\u00e0 e l\u2019efficienza dei sistemi di accumulo e la loro integrazione nella rete elettrica, favorendo un modello di economia circolare, in linea con le finalit\u00e0 del Green Deal. Enel X \u00e8 stata una delle prime aziende a puntare sulle enormi potenzialit\u00e0 offerte dalla diffusione dei sistemi di accumulo, coniugando tecnologia, sostenibilit\u00e0 ambientale ed efficienza\u201d, In particolare, il primo progetto, focalizzato principalmente sulla mobilit\u00e0 elettrica, prevede il finanziamento delle fasi di ricerca industriale e di sviluppo sperimentale di infrastrutture di ricarica ad alta potenza integrate con sistemi di stoccaggio di energia. L\u2019obiettivo \u00e8 quello di promuovere lo sviluppo di soluzioni per la ricarica ultra-veloce che rispondano proattivamente all\u2019evoluzione del mercato: poter disporre di caricatori a maggior potenza per accorciare i tempi di ricarica, gestendo in modo opportuno le richieste di bilanciamento della rete elettrica a media tensione. L\u2019innovativa infrastruttura di ricarica, modulare ed efficiente, \u00e8 progettata in corrente continua e, attraverso l\u2019integrazione con le batterie, consentir\u00e0 d\u2019individuare modalit\u00e0 per fornire servizi alla rete. Nell\u2019ottica di un futuro sempre pi\u00f9 elettrificato, le tecnologie di Vehicle to Grid (V2G) e l\u2019integrazione dei veicoli elettrici con la rete abilitano un circolo virtuoso a supporto dell\u2019ulteriore penetrazione delle rinnovabili e della decarbonizzazione dei trasporti. Questa soluzione permetter\u00e0 di accompagnare la diffusione dei veicoli elettrici alla loro integrazione con la rete elettrica, di minimizzare i tempi d\u2019installazione delle infrastrutture di ricarica e di sfruttare la riduzione del costo dei sistemi di stoccaggio dell\u2019energia migliorando l\u2019efficienza economica dei siti. Inoltre, grazie all\u2019impiego di batterie second life in alcuni dei siti pilota, verr\u00e0 sviluppata un\u2019architettura non solo innovativa, ma anche pienamente sostenibile e in linea ai principi dell\u2019economia circolare. Enel X ha inoltre presentato un progetto per lo sviluppo di software di ottimizzazione per impianti di accumulo di taglia industriale, che svilupper\u00e0 anche modelli di Machine Learning per l\u2019impiego di batterie second life. I Software sviluppati permetteranno di ottimizzare il dimensionamento degli impianti e l\u2019esercizio delle batterie, massimizzando l\u2019impiego di energia proveniente da fonti rinnovabili e l\u2019applicazione dei principi di economia circolare. Enel X svilupper\u00e0 e tester\u00e0, infine, soluzioni industriali per la logistica, trasporto, storage, automazione dei processi di smontaggio e riciclo delle batterie a fine vita dei veicoli elettrici, stimabili solo in Italia in circa 60mila tonnellate/anno entro il 2030, e dei grandi sistemi di accumulo per uso stazionario. Il progetto verr\u00e0 sviluppato in collaborazione con altre aziende e enti di ricerca partecipanti all\u2019IPCEI, fra cui ENEA, istituzione pubblica di ricerca che coordina l\u2019Italian Battery Alliance e partecipa a tutte le iniziative europee di R&D&I sulle batterie e MIDAC, azienda leader nella produzione di batterie, che curer\u00e0 lo sviluppo delle applicazioni industriali nell\u2019ambito del progetto. Questa iniziativa getta le basi di una nuova filiera nazionale delle batterie, sostenibile e competitiva; un\u2019ulteriore conferma dell\u2019importanza e delle opportunit\u00e0 offerte dall\u2019applicazione della circolarit\u00e0 energetica. Enel X aveva gi\u00e0 partecipato lo scorso anno al primo IPCEI sulle batterie \u2013 che ha visto il coinvolgimento di 17 aziende del settore \u2013 con un progetto approvato dalla Commissione Europea. I programmi IPCEI sulle batterie seguono il lancio nel 2017 da parte della Commissione europea della \u201cEuropean Battery Alliance\u201d e la successiva adozione di un piano d\u2019azione strategico del maggio 2018 per la promozione dello sviluppo di una filiera europea nel settore delle batterie, visto il loro ruolo chiave nella transizione energetica. L\u2019iniziativa promuove lo sviluppo di tecnologie altamente innovative e sostenibili per le batterie agli ioni di litio per estenderne la durata, ridurne i tempi di ricarica, renderle pi\u00f9 sicure e pi\u00f9 rispettose dell\u2019ambiente."}