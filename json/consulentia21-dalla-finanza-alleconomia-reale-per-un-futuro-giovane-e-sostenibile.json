{"date": "20210413", "category": "Convegno Anasf", "title": "ConsulenTia21: dalla finanza all\u2019economia reale per un futuro giovane e sostenibile", "text": "Dalla finanza all\u2019economia reale: per un futuro giovane e sostenibile. \u00c8 questo il titolo del convegno inaugurale di Anasf (Associazione nazionale consulenti finanziari) alla seconda edizione digitale di ConsulenTia21, che ha messo al centro i giovani e le sinergie con il mondo imprenditoriale. Partendo dalle evidenze emerse dall\u2019osservatorio Anasf Real trend e dalle recenti ricerche a cura di Finer, l\u2019incontro ha evidenziato le potenzialit\u00e0 dei giovani consulenti finanziari, \u201cponte valoriale\u201d tra finanza ed economia reale. \u201cLa capacit\u00e0 di attrarre giovani in questa professione\u201d, ha commentato Luigi Conte, Presidente Anasf, \u201c\u00e8 influenzata dalla struttura demografica nazionale ma anche dagli sforzi per informare e formare in questa professione. La professione del consulente finanziario (cf) ha un ruolo sociale importante anche per il suo ruolo di traghettatore del risparmio nella realt\u00e0 imprenditoriale del paese\u201d. Il tema del passaggio generazionale diventa quindi importante ma non sufficientemente affrontato, secondo le evidenze delle ricerche presentate da Nicola Ronchetti, Fondatore e CEO Finer. Nei prossimi 20 anni circa 800 miliardi di ricchezza saranno trasferiti dai nati tra gli anni \u201846-\u201964 ai millennials. Il tema del passaggio generazionale \u00e8, per\u00f2, un tab\u00f9 per un italiano su tre. E anche tra gli imprenditori il tema \u00e8 risolto solo da uno su due, nonostante l\u2019et\u00e0 media degli imprenditori sia di 68 anni e continui ad aumentare. \u201cLa sensibilizzazione sulle tematiche successorie\u201d, sottolinea ancora Ronchetti, \u201cpassa dal professionista preparato e che sappia informare\u201d. Perch\u00e9 quest\u2019attenzione ai giovani? Tra le varie considerazioni un peso sociale rilevante \u00e8 dato dal fatto che le reti dei consulenti finanziari dovranno dare un significativo contributo nel convertire oltre 1.700 miliardi di liquidit\u00e0 infruttifera di famiglie e imprese in risparmio gestito in grado di contribuire al rilancio dell\u2019economia reale e del paese. Consentire l\u2019accesso alla professione a giovani motivati e talentuosi (ottimisti e proattivi per definizione, come evidenziano i dati Finer) garantisce un futuro alla professione e offre un\u2019opportunit\u00e0 ad una generazione su cui graver\u00e0 un debito pubblico enorme. Il patto intergenerazionale \u00e8, quindi, fondamentale per lo sviluppo della professione, hanno sottolineato Conte e Marco Tofanelli, Segretario Generale Assoreti, che hanno illustrato, ad esempio, le esperienze positive dell\u2019organizzazione in team tra i cf, per una professione che \u00e8 sempre pi\u00f9 complessa e per cui occorrono competenze crescenti. Sul ruolo della formazione e dell\u2019orientamento alla professione Emanuela Giacomini, Professoressa di Economia degli intermediari finanziari, Universit\u00e0 di Macerata ha sostenuto che la professione del cf \u00e8 ancora poco nota tra i giovani e che il ruolo dell\u2019Universit\u00e0 deve essere sempre pi\u00f9 significativo. E in questa direzione si muovono le convenzioni con le universit\u00e0 attivate da Assoreti che con Anasf \u00e8 impegnato in un tavolo interassociativo sul ricambio generazionale. Durante il convegno \u00e8 intervenuto anche Lorenzo Alfieri, Country Head J.P. Morgan Asset Management per la premiazione dei vincitori\u00a0della 7\u00b0 edizione della borsa di studio J.P. Morgan AM \u2013 Anasf intitolata ad Aldo Vittorio Varenna:\u00a0Giacomo Mazzolo\u00a0e\u00a0Fabio Parpinel. Oltre al tema dell\u2019inclusione, parlare di giovani vuol dire anche parlare di innovazione e di digitale. E in questo ambito ha portato la sua esperienza Francesca Nonino, Responsabile comunicazione web, mercato russo e americano, di Nonino Distillatori. Dal punto di vista della dieta multimediale i cf under 40 sono onnivori (sia social che media tradizionali, evidenzia Finer). E il tema dell\u2019innovazione sar\u00e0 al centro del prossimo appuntamento di Anasf, in calendario per il 25 maggio."}