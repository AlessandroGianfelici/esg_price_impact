{"date": "20210419", "category": "Riqualificazione energetica", "title": "Intesa Sanpaolo insieme a Sorgenia Green Solutions insieme per la riqualificazione energetica", "text": "Intesa Sanpaolo ha siglato un accordo con Sorgenia Green Solutions, gruppo specializzato in soluzioni per l\u2019efficientamento energetico con l\u2019obiettivo di consentire ai cittadini di sfruttare al meglio i vantaggi fiscali offerti dal Superbonus 110%, semplificando la riqualificazione energetica degli edifici. L\u2019accordo rende possibile la cessione del credito d\u2019imposta a Intesa Sanpaolo, con la sicurezza di essere accompagnati dalla ESCo, la controllata del gruppo Sorgenia specializzata nell\u2019utilizzo del digitale e delle rinnovabili, durante tutte le fasi del processo. Sorgenia Green Solutions, infatti, gestir\u00e0 l\u2019intero pacchetto di lavori, dalla diagnosi energetica all\u2019installazione delle soluzioni pi\u00f9 idonee, e seguir\u00e0 tutto il processo relativo al finanziamento. Andrea Chinellato, Ad di Sorgenia Green Solutions: \u201cIl Superbonus 110% rappresenta una grande opportunit\u00e0 per i nostri clienti: vogliamo accompagnarli in questo percorso virtuoso, rendendolo il pi\u00f9 semplice possibile. Per noi si tratta di un mercato importante per il quale ci prefiggiamo l\u2019obiettivo di una crescita a doppia cifra\u201d. Mauro Micillo, Chief della Divisione IMI Corporate & Investment Banking di Intesa Sanpaolo: \u201cL\u2019accordo siglato con Sorgenia Green Solutions permetter\u00e0 di supportare l\u2019economia reale, facilitando investimenti sostenibili e virtuosi. Si tratta di un\u2019operazione importante con un primario operatore del settore, che pone particolare attenzione alle tematiche della transizione energetica in ottica ESG, in linea con le linee guida strategiche del Gruppo Intesa Sanpaolo per uno sviluppo del Paese sostenibile\u201d."}