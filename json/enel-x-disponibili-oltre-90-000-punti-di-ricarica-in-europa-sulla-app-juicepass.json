{"date": "20201224", "category": "E-mobility", "title": "Enel X, disponibili oltre 90.000 punti di ricarica in Europa sulla App JuicePass", "text": "Su JuicePass, \u00a0l\u2019App che consente di gestire tutti i servizi di ricarica sulle colonnine pubbliche e private, gli utenti di Enel X possono ora accedere ad una rete di oltre 90mila punti di ricarica disponibili in tutta Europa. Si tratta di un aumento dell\u2019800% rispetto all\u2019inizio dell\u2019anno. L\u2019 incremento \u00e8 stato possibile grazie agli sforzi di Enel X nello sviluppo della rete di stazioni di ricarica pubbliche attraverso accordi di interoperabilit\u00e0 conclusi nel corso dell\u2019anno con vari partner commerciali che gestiscono reti di ricarica disponibili al pubblico in tutta Europa. L\u2019interoperabilit\u00e0 consente agli utenti dell\u2019app JuicePass di ricaricare i propri veicoli elettrici in tutta Europa con credenziali uniche, senza dover siglare nuovi contratti con differenti fornitori, su una rete che ora conta oltre 90mila punti di ricarica pubblici, tra cui punti di ricarica a corrente alternata (AC) fino a 43 kW, ricarica rapida in corrente continua (DC) fino a 50 kW e tecnologie High Power Charging (oltre i 100 kW). L\u2019app inoltre, consente ai conducenti di veicoli elettrici di verificare la disponibilit\u00e0 delle stazioni di ricarica in tempo reale, oltre a poter accedere a vari altri servizi, come ad esempio la prenotazione della stazione di ricarica. I clienti possono scegliere la modalit\u00e0 di pagamento pi\u00f9 comoda, ad esempio a consumo oppure con un piano in abbonamento, in base alle proprie abitudini di utilizzo. Grazie ai suoi investimenti, Enel X punta ad incrementare la propria rete totale di punti di ricarica pubblici e privati disponibili per gli utenti finali, fino a toccare circa 780mila punti di ricarica resi disponibili in tutto il mondo entro la fine del 2023."}