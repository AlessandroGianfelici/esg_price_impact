{"date": "20201223", "category": "Transizione energetica", "title": "CDP, Eni e SNAM: intesa per la decarbonizzazione del sistema energetico", "text": "Cassa Depositi e Prestiti (CDP), Eni e Snam hanno firmato una lettera di intenti per avviare una collaborazione strategica nella transizione energetica. L\u2019obiettivo \u00e8 sviluppare progetti integrati in settori chiave quali l\u2019idrogeno, l\u2019economia circolare e la mobilit\u00e0 sostenibile unendo le proprie competenze. Nello specifico, Eni e Snam apporteranno le proprie competenze tecniche e industriali complementari, rispettivamente a monte/a valle e nel midstream, e CDP le proprie competenze economico-finanziarie nonch\u00e9 di gestione dei rapporti con le istituzioni coinvolte nelle iniziative. La cooperazione riguarder\u00e0 iniziative quali la produzione di idrogeno per i trasporti ferroviari, nell\u2019ambito della mobilit\u00e0 sostenibile invece, la creazione di stazioni di rifornimento multi funzione a gas naturale compresso (CNG) e a gas naturale liquefatto (LNG). Infine, le tre societ\u00e0 coopereranno anche nella decarbonizzazione dei settori industriali nei quali \u00e8 pi\u00f9 difficile abbattere le emissioni di CO2, come le raffinerie, sia attraverso lo sviluppo del potenziale di Carbon Capture and Storage (CCS) per promuovere la produzione di idrogeno blu nella fase di transizione, sia progressivamente attraverso l\u2019idrogeno verde. La collaborazione riguarder\u00e0 anche la realizzazione di infrastrutture e attivit\u00e0 di ricerca e sviluppo per lo stoccaggio e il trasporto dell\u2019idrogeno o della CO2. L\u2019accordo \u00e8 stato siglato in linea con gli obiettivi di riduzione delle emissioni di CO2 del 55% al 2030 e di implementazione delle strategie europee e nazionali sull\u2019idrogeno e sull\u2019economia circolare, stabilito dall\u2019Unione Europea. L\u2019Amministratore delegato di CDP, Fabrizio Palermo, sostiene che l\u2019alleanza strategica \u201csar\u00e0 in grado di generare un impatto positivo a livello socio-economico ed ambientale su tutto il territorio nazionale.\u201d \u00a0\u201cLa collaborazione tra aziende \u2013 ha dichiarato l\u2019Amministratore delegato di Snam, Marco Alver\u00e0 \u2013 \u00e8 essenziale per il raggiungimento degli obiettivi di decarbonizzazione nazionali ed europei e consentire al nostro Paese di essere in prima fila nelle nuove tecnologie sostenibili a livello globale. In questo senso, l\u2019alleanza strategica avviata oggi da Eni e Snam, con il supporto e il know-how di CDP, \u00e8 una tappa essenziale per abilitare la transizione energetica lungo tutta la catena del valore, in particolare per favorire lo sviluppo dell\u2019idrogeno verde nella mobilit\u00e0 e nell\u2019industria, contribuendo a creare una filiera nazionale e nuove opportunit\u00e0 di sviluppo e occupazione nel nostro Paese\u201d. L\u2019 intesa sar\u00e0 sviluppata attraverso successivi accordi vincolanti che le parti definiranno nel rispetto della normativa applicabile, ivi inclusa quella in materia di unbundling e operazioni tra parti correlate"}