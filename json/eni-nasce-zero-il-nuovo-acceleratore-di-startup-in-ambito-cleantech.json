{"date": "20210413", "category": "Start-up", "title": "Eni, nasce ZERO il nuovo Acceleratore di startup in ambito Cleantech", "text": "Zero, la nuova iniziativa lanciata da importanti player finanziari e industriali, tra cui Eni come main partner attraverso la Scuola d\u2019Impresa Joule, \u00e8 nata per promuovere l\u2019imprenditorialit\u00e0 innovativa e sostenibile. I corporate partner di questa iniziativa sono Acea, Maire Tecnimont e Microsoft Italia. Il nuovo acceleratore di startup in ambito Cleantech, Zero, servir\u00e0 a stimolare le competenze imprenditoriali accompagnando la crescita dei migliori talenti italiani dell\u2019innovazione. Il programma di accelerazione sar\u00e0 gestito da LVenture Group e da Elis, che investiranno assieme a CDP Venture Capital Sgr nelle startup selezionate. Con una dotazione iniziale di 4,6 milioni di euro, a cui seguiranno ulteriori 1,8 milioni di euro sottoscritti per i successivi follow-on post-accelerazione, l\u2019iniziativa nell\u2019ambito Cleantech ha l\u2019obiettivo di supportare in 3 anni la crescita di 30 startup e PMI innovative italiane e le realt\u00e0 internazionali che desiderano sviluppare il proprio business aprendo una sede operativa in Italia. Secondo criteri legati al potenziale di crescita e alla capacit\u00e0 di affrontare le sfide tecnologiche del settore, l\u2019Acceleratore ZERO selezioner\u00e0 le migliori startup e PMI innovative che sviluppano progetti e soluzioni tecnologiche finalizzate a minimizzare l\u2019impatto carbonico, agevolare la riduzione delle emissioni, ottimizzare il ciclo dei rifiuti, velocizzare i processi di transizione energetica e favorire l\u2019economia circolare. La call per la selezione delle startup e delle PMI innovative sar\u00e0 aperta a partire dal 14 aprile 2021. Ciascuna startup selezionata parteciper\u00e0 ad un percorso di accelerazione della durata di 5 mesi, con il supporto di mentor, di corporate partner del progetto e di investitori selezionati. Sede fisica del programma sar\u00e0 l\u2019area di coworking di Joule, la Scuola di Eni per l\u2019Impresa, nell\u2019area Gazometro di Roma Ostiense. Un luogo iconico e dalla grande vocazione industriale, realizzato agli inizi del Novecento, che Eni ha scelto di trasformare in un grande distretto dell\u2019innovazione italiana nella Capitale e che vedr\u00e0 coinvolti attori pubblici e privati con l\u2019obiettivo di contribuire alla ripartenza dopo la crisi produttiva generata dall\u2019emergenza sanitaria."}