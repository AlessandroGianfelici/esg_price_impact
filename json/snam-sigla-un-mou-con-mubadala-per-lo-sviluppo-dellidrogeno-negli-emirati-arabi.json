{"date": "20210322", "category": "Idrogeno verde", "title": "Snam sigla un MoU con Mubadala per lo sviluppo dell\u2019idrogeno negli Emirati Arabi", "text": "Snam e Mubadala Investment Company (Mubadala) hanno firmato un MoU, Memorandum of Understanding, con l\u2019obiettivo di collaborare su iniziative congiunte di investimento e sviluppo dell\u2019idrogeno negli Emirati Arabi Uniti e altrove, a livello globale. Marco Alver\u00e0, Ad di Snam, ha commentato: \u201cSnam rafforza ulteriormente la propria presenza nelle aree degli Emirati Arabi Uniti e del Golfo, entrambe strategiche per il loro ruolo cruciale nella transizione energetica. Lavoreremo insieme a Mubadala, mettendo a fattor comune le rispettive competenze e capacit\u00e0 di investimento, per identificare progetti di mutuo interesse negli Emirati e contribuire allo sviluppo di una economia a idrogeno\u201d. Musabbeh Al Kaabi, Ad di Mubadala, ha aggiunto: \u201cLa firma di questo accordo con Snam rappresenta prova ulteriore dei nostri sforzi congiunti per sviluppare un\u2019economia alimentata a idrogeno negli Emirati, nonch\u00e9 del nostro impegno a sostenere il ruolo che l\u2019idrogeno pu\u00f2 avere nel far fronte alla domanda energetica mondiale\u201d. Snam \u00e8 stata la prima societ\u00e0 in Europa a sperimentare l\u2019immissione di idrogeno misto a gas naturale nella propria rete del gas ed \u00e8 impegnata a rendere la propria infrastruttura pronta a trasportare quantitativi crescenti di idrogeno. La societ\u00e0 ha anche dato vita a una business unit impegnata nello scouting di nuove tecnologie e nello sviluppo di progetti, insieme ad altri partner, per l\u2019adozione dell\u2019idrogeno in vari settori industriali, dal trasporto ferroviario alla siderurgia."}