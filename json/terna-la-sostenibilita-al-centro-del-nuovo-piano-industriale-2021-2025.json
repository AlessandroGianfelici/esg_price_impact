{"date": "20201119", "category": "Il piano definisce 14 obiettivi sostenibii", "title": "Terna, la sostenibilit\u00e0 al centro del nuovo Piano Industriale 2021-2025", "text": "La centralit\u00e0 della sostenibilit\u00e0 nel business di Terna, si concretizza nel Piano Industriale 2021-2025 attraverso la definizione di specifici obiettivi, finalizzati alla creazione di valore nel medio-lungo termine. I target sono articolati in quattro dimensioni: Risorse umane, Stakeholder e territorio, Integrit\u00e0, responsabilit\u00e0 e trasparenza, Ambiente, e declinati in 14 obiettivi cui afferiscono oltre 120 attivit\u00e0 distribuite nell\u2019intero arco temporale del Piano.  Il Piano prevede 8,9 miliardi euro di investimenti per sviluppare, ammodernare e rafforzare la rete di trasmissione elettrica nazionale.\u00a0Per lo sviluppo della rete elettrica nazionale saranno previsti 5,4 miliardi di euro di investimenti\u00a0finalizzati a incrementare la capacit\u00e0 di trasporto tra le diverse zone di mercato risolvendo le congestioni attualmente presenti, a razionalizzare le reti nelle principali aree metropolitane del Paese e ad incrementare le interconnessioni con l\u2019estero.\u00a0Alle attivit\u00e0 di rinnovo ed efficienza degli asset saranno dedicati 2,4 miliardi di euro, destinati principalmente al miglioramento della qualit\u00e0 del servizio e dei processi, nonch\u00e9 allo sviluppo di soluzioni sostenibili della rete elettrica.\u00a0Al piano di Sicurezza saranno dedicati 1,2 miliardi di euro, destinati principalmente a sostenere gli interventi necessari alla regolazione della tensione e alla stabilit\u00e0 dinamica del sistema elettrico, quali, ad esempio, l\u2019installazione dei compensatori sincroni nei punti pi\u00f9 critici della rete.\u00a0 In campo ambientale si segnala l\u2019adozione di un \u201cScience-Based Target\u201d, SBT, per ridurre l\u2019intensit\u00e0 carbonica del Gruppo con l\u2019elaborazione di un primo target entro il 2021. Continua l\u2019impegno a minimizzare l\u2019impatto visivo e paesaggistico delle infrastrutture elettriche anche attraverso la rimozione nell\u2019arco di Piano di circa 500 km di linee rese obsolete dai nuovi investimenti di sviluppo della rete. Nei prossimi cinque anni, le nuove tecnologie e la digitalizzazione avranno per Terna una sempre maggiore importanza, assumendo via via un ruolo ancor pi\u00f9 centrale, perch\u00e9 ormai questi elementi sono imprescindibili per abilitare la transizione energetica a beneficio di tutto il sistema. In particolare,\u00a0Terna dedicher\u00e0 circa 900 milioni\u00a0di euro, degli 8,9 miliardi di euro complessivi,\u00a0alla digitalizzazione e all\u2019innovazione, proseguendo nelle attivit\u00e0 di controllo da remoto delle stazioni elettriche e delle principali infrastrutture, attraverso l\u2019installazione di sistemi di sensoristica, monitoraggio e diagnostica, anche di tipo predittivo, a beneficio della sicurezza della rete e del territorio. L\u2019innovazione e le nuove tecnologie consentiranno inoltre di generare valore per tutto il sistema e il mercato. Tra gli obiettivi pi\u00f9 significativi si segnalano, nell\u2019ambito Risorse umane, l\u2019impegno ulteriore sulla salute e sicurezza con le iniziative previste dal programma \u201cMiglioramento continuo della Sicurezza sul lavoro\u201d e l\u2019avvio di \u201cNew Ways of Working\u201d, un progetto culturale di trasformazione verso una nuova modalit\u00e0 di lavoro che crei maggiore responsabilizzazione e coinvolgimento negli obiettivi e nelle sfide del Piano Industriale. Il Piano Industriale prevede una\u00a0importante creazione di posti di lavoro. \u00c8 infatti previsto che gli organici dell\u2019azienda possano crescere del 10% gi\u00e0 nei primi tre anni, superando le 5.000 unit\u00e0.\u00a0 L\u2019attuale complesso scenario impone anche nuovi modelli di organizzazione, resi possibili dalle nuove tecnologie: questo comporter\u00e0 una possibile ottimizzazione delle sedi e dell\u2019utilizzo delle stesse, ad esempio tramite uffici virtuali, uffici distribuiti e forme di coworking in grado di garantire al contempo la funzionalit\u00e0 del lavoro e i benefici logistici e di qualit\u00e0 della vita. A tal fine, Terna ha gi\u00e0 costituito uno Steering Committee i cui risultati inizieranno a concretizzarsi gi\u00e0 a partire dalla prima met\u00e0 del 2021."}