{"date": "20210326", "category": "ESG Investing", "title": "ICMA richiede l\u2019adozione dei criteri ESG verso gli Asset-Based Securities", "text": "ICMA, International Capital Market Association che supervisiona oltre 20 trilioni di dollari di masse gestite, considera gli investimenti ESG una priorit\u00e0 chiave per il presente e il futuro dei mercati. Secondo ICMA, in un contesto dove molte giurisdizioni hanno annunciato obblighi sull\u2019informativa societaria relativa ai fattori ESG, esiste il rischio che questi interventi miglioreranno la trasparenza ESG in modo diseguale tra le diverse asset class. L\u2019informativa ESG delle societ\u00e0 viene utilizzata da anni per produrre i rating degli emittenti aziendali, tuttavia la divulgazione non standardizzata e incoerente rappresenta una questione irrisolta. Una delle asset class non trattate dalla rendicontazione ESG \u00e8, per esempio, l\u2019universo di investimento Asset-Backed Securities (ABS), che include titoli garantiti da ipoteca, titoli garantiti da attivit\u00e0 commerciali e cartolarizzazioni di prestiti auto. Una lacuna che potrebbe influire sulla capacit\u00e0 degli investitori di allinearsi con le regole emergenti, in particolare la SFDR nell\u2019UE, e di capitalizzare gli obiettivi di sostenibilit\u00e0 nei piani di risanamento post-COVID 19. A differenza del mercato delle obbligazioni corporate, non esistono fonti di dati ESG di terze parti per l\u2019universo di investimento ABS. Le agenzie di rating che forniscono valutazioni del merito di credito su ABS generalmente non si pronunciano su ESG. La mancanza di dati pertinenti e standardizzati pu\u00f2 rendere difficile per gli investitori valutare in modo accurato ed efficace i rischi ESG.\u00a0 Gli investitori in ABS rischiano inoltre delle sanzioni poich\u00e9 le autorit\u00e0 di regolamentazione e i clienti stabiliscono sempre pi\u00f9 requisiti legati alla sostenibilit\u00e0. In questo senso sarebbe opportuno, secondo l\u2019ICMA, un maggiore controllo sul lato degli acquisti, perch\u00e9 se gli investitori non avranno un accesso a dati standardizzati e pertinenti migliore dell\u2019attuale, non saranno in grado di soddisfare gli obiettivi di sostenibilit\u00e0.  Gli indicatori chiave di prestazione (KPI) pur non rappresentando la soluzione per ogni problema restano essenziali in quanto permettono di fornire informazioni standardizzate per ulteriori analisi da parte dei gestori patrimoniali, migliorando la comparabilit\u00e0 delle prestazioni delle societ\u00e0. L\u2019adozione di KPI per ciascuna sottoclasse di attivit\u00e0 pu\u00f2 anche facilitare il processo di rendicontazione e la trasparenza sulle questioni di sostenibilit\u00e0 per gli investitori sottostanti. I membri dell\u2019ICMA incoraggiano quindi le autorit\u00e0 di regolamentazione locali a dare la priorit\u00e0 a cinque obiettivi: divulgare i dati ESG materiali e standardizzati per i pool di attivit\u00e0 collaterali; segnalare i rischi ESG significativi almeno una volta all\u2019anno; supportare i partecipanti al mercato nell\u2019introduzione delle metriche ESG; introdurre parametri e standard di cartolarizzazione \u201cverdi\u201d specifici; aumentare la collaborazione tra il settore della finanza strutturata e le autorit\u00e0 di regolamentazione."}