{"date": "20210121", "category": "Green Bond", "title": "CDP, 70 mln di euro per promuovere progetti di contrasto ai cambiamenti climatici", "text": "Cassa Depositi e Prestiti (CDP) investe 70 milioni di euro in EGO (Amundi Planet-Emerging Green One), il pi\u00f9 grande fondo al mondo dedicato all\u2019investimento in green bond, focalizzato su mercati emergenti e promosso da International Finance Corporation (IFC) del Gruppo Banca Mondiale. Il fondo EGO ha raccolto risorse da investitori pubblici e privati per un ammontare pari a circa 1,5 miliardi di dollari ed \u00e8 dedicato all\u2019investimento in green bond emessi da istituzioni finanziarie per supportare iniziative ad elevato impatto ambientale, come progetti di efficienza energetica, sviluppo di energie rinnovabili e interventi finalizzati alla lotta ai cambiamenti climatici.  Ha ricevuto anche importanti riconoscimenti a livello internazionale, tra cui il \u201cReal world impact initiative of the year\u201d del Principles for Responsible Investment (PRI) in ragione degli impatti attuali e prospettici generati dalle attivit\u00e0 di investimento. CDP entra nel Fondo affiancando primarie istituzioni di sviluppo tra le quali IFC, la Banca europea per gli investimenti (BEI), la Banca europea per la ricostruzione e lo sviluppo (BERS) e Proparco, la Development Finance Institution francese, oltre ad investitori istituzionali privati. L\u2019iniziativa conferma l\u2019impegno di CDP anche in ambito internazionale nel perseguimento degli Obiettivi di Sviluppo Sostenibile delle Nazioni Unite e in particolare sull\u2019obiettivo 6 dell\u2019Agenda 2030, che mira a garantire la disponibilit\u00e0 e la gestione sostenibile dell\u2019acqua e delle strutture igienico-sanitarie, sull\u2019obiettivo 7, dedicato ad assicurare l\u2019accesso a sistemi di energia economici, affidabili, sostenibili e moderni, sull\u2019obiettivo 13, che mira a promuovere le azioni per combattere il cambiamento climatico e sull\u2019obiettivo 15, volto a proteggere, ripristinare e favorire un uso sostenibile dell\u2019ecosistema terrestre. "}