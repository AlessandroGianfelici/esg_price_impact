{"date": "20210414", "category": "Certificazioni", "title": "illycaff\u00e8, prima azienda italiana del caff\u00e8 ad ottenere il marchio B Corp", "text": "illycaff\u00e8 \u00e8 la prima azienda italiana del caff\u00e8 a ottenere la certificazione B Corp, assegnata alle organizzazioni che si impegnano a rispettare i pi\u00f9 alti standard di performance sociale e ambientale, trasparenza e responsabilit\u00e0 e che operano in modo tale da ottimizzare il loro impatto positivo verso i dipendenti, le comunit\u00e0 di riferimento e l\u2019ambiente. L\u2019etica e la sostenibilit\u00e0 sono parte del DNA di illycaff\u00e8 che fin dalla sua creazione si \u00e8 posta l\u2019obiettivo di migliorare la qualit\u00e0 della vita delle persone. Nel 2019 ha rafforzato il suo impegno di stakeholder company, adottando lo status di Societ\u00e0 Benefit e confermando la scelta di continuare a crescere operando in modo sostenibile per le comunit\u00e0 con le quali interagisce, inserendo l\u2019impegno all\u2019interno del proprio statuto societario. Essere sostenibili \u00e8 una scelta quotidiana che illycaff\u00e8 mette in pratica da sempre lungo tutta la filiera, confermando la volont\u00e0 di crescere operando in modo responsabile, trasparente e sostenibile per le comunit\u00e0 con le quali interagisce. La filiera sostenibile di illycaff\u00e8 si basa su un sistema di relazioni dirette con i propri fornitori che si regge su quattro pilastri fondamentali: selezionare e lavorare direttamente con i migliori produttori di Arabica; trasferire loro la conoscenza, formandoli a una produzione di qualit\u00e0 nel rispetto dell\u2019ambiente attraverso l\u2019Universit\u00e0 del Caff\u00e8 e il lavoro quotidiano sul campo con agronomi specializzati; ricompensarli per la qualit\u00e0 prodotta, pagando loro prezzi superiori a quelli di mercato, stimolando il miglioramento continuo e rendendo sostenibile la produzione; creare una comunit\u00e0 di produttori che si incontra virtualmente nella piattaforma a loro dedicata, Circolo illy. Sono proprio questi alcuni degli asset principali che hanno motivato il riconoscimento di B Corporation: la catena di fornitura, l\u2019attenzione agli impatti ambientali e la valorizzazione delle risorse. \u201cOgni giorno ci impegniamo a mettere in pratica i nostri valori e conciliare l\u2019economia con l\u2019etica, spiega Massimiliano Pogliani, Amministratore Delegato di illycaff\u00e8. Abbiamo intrapreso il percorso di certificazione B Corp a coronamento del nostro impegno a mantenere un impatto positivo sulla societ\u00e0 e sul nostro pianeta, affiancandoci a quel network di aziende che, come noi, promuovono un modello di business basato su una strategia orientata alla creazione di valore sostenibile nel lungo termine\u201d."}