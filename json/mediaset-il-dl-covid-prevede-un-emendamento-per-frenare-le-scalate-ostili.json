{"date": "20201112", "category": "Scalate ostili", "title": "Mediaset, il Dl Covid prevede un emendamento per frenare le scalate ostili", "text": "Intervento pubblico per difendere la governance di Mediaset. Il Senato ha approvato, nell\u2019ambito del Dl Covid con il quale si prolunga lo stato di emergenza, un emendamento specifico sulle operazioni che riguardano le aziende operanti nel settore delle comunicazioni elettroniche e nel sistema integrato delle comunicazioni. La norma approvata affida ad Agcom il potere di verificare operazioni sensibili che riguardano societ\u00e0 che operano sia nel settore delle comunicazioni elettroniche e sia nel sistema integrato delle comunicazioni. Una disposizione che quindi, nel regime transitorio in attesa dell\u2019entrata in vigore della revisione della legge Gasparri sulle Comunicazioni chiamerebbe in causa l\u2019Autorit\u00e0 su operazioni di concentrazione. Una barriera, quindi alle mire di Vivendi, dopo che la Corte di giustizia europea, con la sentenza di settembre, aveva bocciato le norme che congelavano la quota del gruppo francese nell\u2019azionariato del Biscione. Come \u00e8 ormai noto il gruppo Fininvest ha blindato il suo controllo su Mediaset controllando il 44,1% delle azioni e il 45,8% dei diritti di voto. Quest\u2019anno l\u2019azienda guidata da Pier Silvio Berlusconi, prevede di registrare un risultato netto positivo di circa 10 milioni di euro, ridotto rispetto ai 92 milioni dell\u2019anno scorso anche a causa della pandemia da Covid 19 che ha sensibilmente ridotto il mercato della pubblicit\u00e0. Tuttavia, la presenza di Vivendi rimane ingombrante all\u2019interno di Mediaset. Infatti l\u2019azienda guidata da Vincent Bollor\u00e9, detiene il 28,8% delle azioni di Mediaset, con quota di azioni pari al 19,1% congelata presso la Simon Fiduciaria. Il gruppo francese \u00e8 anche il primo azionista di Tim con una quota del 23,94% di Tim. Un accavallamento regolato dalla legge Gasparri e dal Testo unico dei servizi media audiovisivi e radiofonici (Tusmar), i quali vietano incroci tra i due settori e contro la quale Vivendi ha vinto il primo round presso la Corte di giustizia europea. L\u2019intervento del legislatore \u00e8 in linea con la politica di sostegno alle aziende italiane rispetto a possibili scalate ostili di origine estera, tema cu cui si \u00e8 espresso anche Copasir con la sua relazione rivolta alla Presidenza della Camera e alla Presidenza del Senato. "}