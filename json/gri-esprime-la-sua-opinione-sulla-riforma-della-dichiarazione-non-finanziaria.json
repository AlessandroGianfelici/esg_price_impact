{"date": "20210118", "category": "Dichiarazione non finanziaria", "title": "GRI esprime la sua opinione sulla riforma della dichiarazione non finanziaria", "text": "Il GRI, una delle principali organizzazioni di definizione degli standard di reportistica ESG, ha comunicato il proprio sostegno alla proposta dell\u2019EFRAG, European Financial Reporting Advisory Group, di introdurre una struttura a due pilastri per la rendicontazione finanziaria e non finanziaria, per garantire a entrambi lo stesso peso e rigore. La risposta alla consultazione lanciata dall\u2019EFRAG delinea anche come il GRI e il Global Sustainability Standards Board, GSSB, possano contribuire alla soluzione europea.  La Commissione europea, nell\u2019ambito della revisione della direttiva sulla rendicontazione non finanziaria, sta esplorando come creare e gestire nuovi standard di sostenibilit\u00e0 europei. A questo scopo la Commissione ha chiesto all\u2019EFRAG di considerare i cambiamenti necessari alla sua governance, se dovesse assumere la responsabilit\u00e0 della creazione di standard di rendicontazione non finanziaria. Fino ad ora, il mandato dell\u2019EFRAG \u00e8 stato quello di fornire consulenza solo sugli standard finanziari. \u201cI GRI Standards, gli standard di rendicontazione di sostenibilit\u00e0 pi\u00f9 utilizzati in Europa e oltre, sono ben posizionati per svolgere un ruolo chiave nel raggiungimento degli obiettivi della Commissione di migliorare ed espandere la rendicontazione non finanziaria nell\u2019UE. Inoltre, i GRI Standards, indipendenti e applicabili a livello globale, possono essere un ponte per raggiungere una soluzione internazionale. L\u2019UE ha l\u2019opportunit\u00e0 di fornire una leadership globale, in quanto prima grande giurisdizione a imporre la rendicontazione sulla sostenibilit\u00e0 con lo stesso rigore della rendicontazione finanziaria. Il GRI \u00e8 pronto a collaborare con l\u2019EFRAG e la Commissione per rendere tutto ci\u00f2 una realt\u00e0\u201d ha confermato Peter Paul van de Wijs, Chief External Affairs Officer del GRI. La Commissione europea sta riesaminando la direttiva sulla rendicontazione non finanziaria, che impone alle grandi aziende operanti all\u2019interno dell\u2019UE di divulgare pubblicamente le informazioni sulla sostenibilit\u00e0. Si prevede che condivider\u00e0 la sua proposta finale entro la fine del primo trimestre del 2021. Una consultazione sui cambiamenti alla governance dell\u2019EFRAG si \u00e8 conclusa il 14 gennaio. La risposta del GRI \u00e8 in linea con il loro contributo alla consultazione IFRS di dicembre e\u00a0con una precedente presentazione fornita in ottobre all\u2019EFRAG Project Task Force."}