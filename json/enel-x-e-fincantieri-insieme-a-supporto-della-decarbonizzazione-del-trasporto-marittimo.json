{"date": "20210325", "category": "Transizione energetica", "title": "Enel X e Fincantieri, insieme a supporto della decarbonizzazione del trasporto marittimo", "text": "Enel X, la business line di Enel, e Fincantieri hanno firmato una lettera di intenti per collaborare alla realizzazione e alla gestione di infrastrutture portuali di nuova generazione a basso impatto ambientale e per l\u2019elettrificazione delle attivit\u00e0 logistiche a terra.  L\u2019accordo, dedicato inizialmente a progetti nazionali, riguarda l\u2019implementazione del cold ironing, ovvero la tecnologia per l\u2019alimentazione elettrica da terra delle navi ormeggiate durante le soste; la gestione e ottimizzazione degli scambi di energia nelle nuove infrastrutture; sistemi di accumulo e di produzione di energia elettrica, anche tramite l\u2019impiego di fonti rinnovabili, e l\u2019applicazione di celle a combustile.\u00a0 La partnership prevede inoltre che le iniziative messe in campo in Italia possano essere replicate anche in altri Paesi come la Spagna, il Portogallo e la Grecia. La lettera di intenti potr\u00e0 essere oggetto di successivi accordi vincolanti che le parti definiranno nel rispetto dei profili normativi e regolatori applicabili, ivi inclusi quelli in materia di operazioni tra parti correlate. La collaborazione tra Enel X e Fincantieri dar\u00e0 un nuovo impulso al processo di decarbonizzazione ed elettrificazione dei consumi energetici portuali. In Italia e successivamente negli altri Paesi europei, gli interventi di cold ironing riguarderanno un numero crescente di porti e banchine. L\u2019iniziativa permetter\u00e0 di creare una rete capillare europea di cold ironing. \u201cIl trasporto marittimo rappresenta una quota significativa di emissioni di gas a effetto serra. Le emissioni del settore ammontano a circa 940 milioni di tonnellate di CO2 all\u2019anno, pari a circa il 2,5% delle emissioni globali di gas serra. Enel e Fincantieri stanno unendo le forze per favorire la decarbonizzazione dei consumi navali in porto\u201d ha dichiarato Eliano Russo, Head of e-Industries, Enel X. \u201cIl 90% dei porti europei si trova in aree urbane e l\u2019opinione pubblica in molte citt\u00e0 portuali denuncia l\u2019inquinamento, il rumore e le vibrazioni prodotti dai motori delle navi ferme in banchina. Lo sviluppo del cold ironing permetter\u00e0 di evitarlo, grazie alla connessione elettrica delle navi ferme in banchina con la terraferma. Digitalizzazione, sostenibilit\u00e0 e innovazione ci permettono oggi di offrire tecnologie intelligenti e efficienti per il rilancio del settore portuale e marittimo in Europa\u201d. Laura Luigia Martini, CEO Business Advisor ed Executive Vice President Corporate Business Development di Fincantieri, ha commentato: \u201cLo sviluppo di infrastrutture smart e integrate e la tutela del territorio proietterebbero il sistema portuale nazionale in una nuova fase, caratterizzata dai principi della sostenibilit\u00e0. In virt\u00f9 delle intese con Enel X metteremo a disposizione di un programma altamente innovativo il nostro patrimonio di competenze per porre le basi di un\u2019autentica transizione green e digitale, che potr\u00e0 avere uno straordinario riverbero sull\u2019economia blu italiana e non solo\u201d."}