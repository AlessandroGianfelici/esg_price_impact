{"date": "20210423", "category": "Infrastrutture ESG", "title": "F2i rafforza la partnership con il fondo pensione olandese APG ed Ardian su 2i Rete Gas", "text": "F2i SGR e Finavias, veicolo controllato dal fondo pensione Olandese APG e da fondi gestiti da Ardian, rafforzano la partnership su 2i Rete Gas, secondo operatore in Italia nella distribuzione del gas. 2i Rete Gas conta circa 4,5 milioni di clienti in tutto il Paese, un fatturato di 718 milioni a fine 2020, 2 miladipendenti ed \u00e8 attiva nella gestione della rete gas, nel dispacciamento e nella commercializzazione.  La societ\u00e0 \u00e8 entrata a far parte del portafoglio di F2i SGR nel 2009, quando il fondo infrastrutturale rilev\u00f2 il 64%, attualmente detenuto dal Fondo III. Un\u2019ulteriore quota dell\u20198,1% fu comprata dal Fondo II di F2i SGR nel 2013. A otto anni dall\u2019acquisizione e dopo un percorso di crescita che ha portato il gestore da 3,8 milioni di clienti a circa 4,5 milioni, tale quota sar\u00e0 ceduta ad APG ed Ardian, che aumenteranno la loro rappresentanza nel capitale in cui erano gi\u00e0 presenti con una partecipazione del 28%. \u201cIl rafforzamento della partnership con APG e Ardian, importanti investitori internazionali di lungo periodo con cui F2i collabora da tempo, \u00e8 motivo di grande soddisfazione per noi. Ancora una volta F2i mette la sua capacit\u00e0 di gestione e di creazione di valore al servizio di imprese italiane, catalizzando sul nostro Paese capitali internazionali, realizzando valore per i propri investitori e mantenendo al contempo il controllo in Italia\u201d, ha commentato Renato Ravanelli, amministratore delegato di F2i SGR. Carlo Maddalena, Senior Portfolio Manager di APG, ha dichiarato: \u201cSiamo lieti di continuare ad investire in 2i Rete Gas insieme ai nostri partners F2i ed Ardian. Siamo gi\u00e0 al lavoro per continuare a supportare la societ\u00e0 verso il delicato processo di decarbonizzazione dell\u2019economia italiana, attraverso l\u2019utilizzo di combustibili alternativi quali l\u2019idrogeno e gas provenienti da fonti rinnovabili. 2i Rete Gas, tramite la sua infrastruttura critica, pu\u00f2 svolgere un ruolo fondamentare nella transizione energetica e, al tempo stesso, garantire un ottimo rendimento per i nostri investitori.\u201d"}