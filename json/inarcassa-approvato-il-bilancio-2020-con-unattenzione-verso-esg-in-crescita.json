{"date": "20210511", "category": "Casse di previdenza", "title": "Inarcassa, approvato il Bilancio 2020 con un\u2019attenzione verso ESG in crescita", "text": "Il Comitato Nazionale dei Delegati di Inarcassa, la Cassa di previdenza per gli ingegneri ed architetti liberi professionisti,\u00a0ha approvato il\u00a0Bilancio consuntivo per l\u2019esercizio 2020. \u201cNonostante l\u2019anno sia universalmente riconosciuto come il peggiore di sempre per i cittadini di tutto il mondo \u2013 dichiara il Presidente\u00a0Giuseppe Santoro\u00a0\u2013 con il Consuntivo 2020 confermiamo\u00a0la solidit\u00e0 del sistema Inarcassa, che consegna al\u00a0Patrimonio dell\u2019Associazione 485 milioni di euro. Un risultato che tiene conto dei\u00a0108 milioni\u00a0destinati agli\u00a0interventi straordinari di sostegno agli associati per l\u2019emergenza da Covid-19\u00a0e che, in considerazione degli impatti della crisi sull\u2019economia mondiale, non era affatto scontato\u201d. A fine dicembre\u00a0il patrimonio di Inarcassa\u00a0a \u00e8 tornato stabilmente sopra i livelli di inizio anno, attestandosi a 11,8 miliardi, per poi raggiungere e superare i\u00a012 miliardi\u00a0a fine gennaio 2021. \u201cUn dato che testimonia, al contempo \u2013continua Santoro- la lealt\u00e0 contributiva degli associati e\u00a0l\u2019impegno a tutela del risparmio previdenziale dell\u2019attuale e delle future generazioni\u201d. Esito dovuto anche al crescente livello di attenzione sui temi della sostenibilit\u00e0 affiancando, all\u2019integrazione degli aspetti ESG\u00a0nelle decisioni di investimento, profili di controllo del rischio. Il 2020 chiude con una platea, in leggero aumento rispetto al 2019, di\u00a0168.981 associati, cui la Cassa garantisce assistenza, tutela sociale e sostegno alla professione, e\u00a038.714 pensionati. Redditi e Volumi d\u2019affari professionali degli iscritti\u00a0alla Cassa infatti, nel 2019, conseguono per il terzo anno consecutivo buoni risultati: il tasso di crescita fa registrare un aumento del\u00a04,8% per il monte redditi\u00a0e del\u00a04,1% per il volume d\u2019affari totale. Il\u00a0gettito contributivo\u00a0nell\u2019anno \u00e8 stato pari a\u00a01.193 milioni, mentre le prestazioni istituzionali hanno raggiunto gli\u00a0888,5 milioni. Il\u00a0saldo della gestione previdenziale \u00e8 risultato nel 2020 pari a 279 milioni, in riduzione di quasi il 30% rispetto al dato dello scorso anno, dinamica negativa legata principalmente all\u2019introduzione delle nuove prestazioni assistenziali a favore degli associati per fronteggiare l\u2019emergenza sanitaria da Covid-19. \u201cNell\u2019esercizio del ruolo sussidiario che ci \u00e8 proprio \u2013 conclude\u00a0Santoro\u2013 abbiamo finanziato, in termini di anticipazioni, i sostegni attivati dallo Stato ma, al tempo stesso, siamo convinti della necessit\u00e0 di superare l\u2019ottica emergenziale in favore di una visione sistemica, orientata al potenziamento degli ambiti connessi\u00a0alla valorizzazione del territorio, alla riqualificazione ambientale e allo sviluppo sostenibile del Paese. Preferiamo il debito produttivo dell\u2019investimento a quello improduttivo del sussidio, fine a s\u00e9 stesso\u201d."}