{"date": "20210316", "category": "PMI sostenibili", "title": "Intesa Sanpaolo, al via la terza edizione di \u201cImprese Vincenti\u201d a sostegno delle PMI verso la sostenibilit\u00e0 e la transizione digitale", "text": "Intesa Sanpaolo d\u00e0 il via alla terza edizione di \u201cImprese Vincenti\u201d, un programma per la valorizzazione delle piccole e medie imprese italiane lanciato nel 2019 e che ha finora accompagnato 264 aziende \u2018vincenti\u2019 in percorsi di crescita e sviluppo. Quasi 6.000 le PMI italiane che si sono autocandidate alle precedenti selezioni di Imprese Vincenti. Il successo fin qui raccolto dall\u2019iniziativa \u2013 sia in termini di partecipazione che di attivit\u00e0 avviate con i partner di progetto \u2013 \u00e8 la miglior conferma della volont\u00e0 di moltissime aziende nell\u2019intraprendere percorsi di valorizzazione nonostante un contesto particolarmente complesso ed incerto. Intesa Sanpaolo lancia quindi la nuova edizione di Imprese Vincenti con l\u2019obiettivo di cogliere e sviluppare i segnali tuttora presenti nel panorama imprenditoriale italiano: pi\u00f9 elementi convergono nel considerare il 2021 come l\u2019anno delle aziende che \u2013 nonostante la pandemia \u2013 continuano ad investire, a puntare su leve come qualit\u00e0 e sostenibilit\u00e0, a rispondere alla crisi con iniziative di profonda trasformazione adattandosi alla domanda del mercato e mantenendo occupazione, tanto da rappresentare uno stimolo al rilancio dell\u2019economia italiana. Stefano Barrese, Responsabile di Banca dei Territori Intesa Sanpaolo: \u201cGrazie a Imprese Vincenti abbiamo fatto comprendere come molte aziende creino il proprio successo con intelligenza, pianificazione ed impegno, generando valore per s\u00e9 stesse e per l\u2019economia. Questo impegno non \u00e8 venuto meno, nonostante la pandemia, ma ha bisogno di essere sostenuto con tutti gli strumenti possibili, perch\u00e9 le PMI italiane davvero costituiscono la ricchezza di questo Paese in termini non solo produttivi ma anche di conoscenze, di competenze, di creativit\u00e0, di attaccamento ai valori del territorio. La terza edizione di Imprese Vincenti \u2013 continua Barrese \u2013 guarda proprio a queste realt\u00e0, capaci di flessibilit\u00e0 e di lavorare su orizzonti di lungo periodo, e si inserisce in un contesto pi\u00f9 ampio di iniziative che Intesa Sanpaolo sta portando avanti a favore del mondo imprenditoriale e per il rilancio dell\u2019economia italiana, con 50 miliardi di credito a disposizione di tutte le PMI\u201d. Emergono aziende in cui la costanza e la lungimiranza degli imprenditori e delle persone bilanciano l\u2019impatto della crisi, mantenendo quegli elementi di eccellenza riconosciuti anche all\u2019estero e ancora oggi chiave del successo del made in Italy sul mercato. Con Imprese Vincenti 2021 Intesa Sanpaolo punta quindi a sostenere questo patrimonio del tessuto produttivo italiano offrendo, insieme ai Partner di progetto, strumenti di crescita e visibilit\u00e0 in linea con gli impulsi di rilancio dell\u2019economia del Paese e in coerenza con il piano \u2018Motore Italia\u2019, il nuovo programma strategico del Gruppo che mette a disposizione 50 miliardi per il rilancio delle PMI. Le novit\u00e0 Collegare Imprese Vincenti ad un percorso di rilancio del Paese ed alle leve messe a disposizione dal piano \u2018Motore Italia\u2019 comporta innanzitutto uno spostamento di prospettiva: saper valutare gli elementi intangibili e la capacit\u00e0 di adattamento di un\u2019impresa, per cogliere le trasformazioni attuate dalle aziende in risposta alla pandemia e poter rappresentare realisticamente l\u2019attuale contesto economico. Imprese Vincenti 2021 terr\u00e0 quindi maggiormente conto degli aspetti qualitativi anzich\u00e9 quantitativi dell\u2019azienda: i bilanci 2020 risentono spesso degli effetti della pandemia, ma molte PMI si sono adattate ed hanno reagito con progetti, investimenti e nuove produzioni avviate per fronteggiare la situazione di emergenza. L\u2019attenzione verso i dipendenti rappresenta una ulteriore strategia efficace, cos\u00ec come gli investimenti in innovazione e trasformazione digitale. Vi sono inoltre aziende che hanno continuato a valorizzare il made in Italy sia all\u2019interno delle proprie filiere di riferimento che fuori dai confini nazionali, concentrandosi nello svolgere la propria attivit\u00e0 in maniera sostenibile sul piano economico-sociale e ambientale. Nella selezione delle Imprese Vincenti 2021 verr\u00e0 data quindi particolare attenzione ad alcuni indicatori di performance, valutati in considerazione della particolare situazione economico-sociale: capacit\u00e0 di investire nel digitale e nella transizione 4.0, adeguamento progressivo ai criteri di sostenibilit\u00e0 espressi dalle metriche ESG, valorizzazione del capitale umano, internazionalizzazione, sviluppo della filiera di appartenenza e del legame con il territorio, attitudine delle imprese profit di creare impatto sociale contribuendo alla crescita inclusiva e al benessere del proprio territorio. Confermata la sezione delle imprese non profit, che Intesa Sanpaolo riconosce come componente essenziale nell\u2019economia del Paese. Previsto un focus sulle imprese del settore agro-alimentare, prioritario per la nostra economia e per cui la Banca ha di recente previsto una direzione dedicata, con sede a Pavia. Un riconoscimento speciale sar\u00e0 assegnato ai progetti fortemente orientati all\u2019impatto sociale, in linea con l\u2019impegno della Banca per la riduzione delle disuguaglianze e per l\u2019inclusione sociale ed economica. In virt\u00f9 di tale impostazione, viene ampliata la partnership ad altri soggetti, al fine di creare un eco-sistema di attori che sostengono le imprese nel loro percorso di crescita. Insieme ai partner storici \u2013 Bain&Company, ELITE e Gambero Rosso, che metteranno a disposizione le loro competenze di advisory e la loro esperienza per identificare linee guida per lo sviluppo delle PMI \u2013 si confermano Cerved, partner tecnico che collaborer\u00e0 nell\u2019analisi dei dati per la selezione delle Imprese Vincenti, e Microsoft Italia, che accompagner\u00e0 le PMI con formazione e servizi di supporto tecnologico per accelerare i percorsi di trasformazione digitale. Nuovi partner sono Nativa, una delle aziende fondatrici del movimento B Corp in Europa e prima B Corp italiana, che accompagner\u00e0 le aziende nella valutazione del proprio impatto sociale e ambientale e nell\u2019esprimere una duplice finalit\u00e0 nei propri modelli di business, e Circularity, specializzata nello sviluppo di modelli di sostenibilit\u00e0 e di economia circolare, che affianca Intesa Sanpaolo nel supportare le PMI a sviluppare modelli di business con finalit\u00e0 ESG. Anche Coldiretti sar\u00e0 tra i nuovi partner di Imprese Vincenti, apportando la propria esperienza per sviluppare percorsi di competitivit\u00e0 e sostenibilit\u00e0 delle aziende operanti nell\u2019agribusiness. Confermati infine i contributi di Intesa Sanpaolo Forvalue, Intesa Sanpaolo Formazione e Intesa Sanpaolo Innovation Center che \u2013 grazie a pacchetti formativi per lo sviluppo di competenze su internazionalizzazione, circular economy, reti commerciali e cost management \u2013 accompagneranno i programmi di sviluppo di Imprese Vincenti offrendo quelle competenze specialistiche che fanno di Intesa Sanpaolo un punto di riferimento non solo finanziario. L\u2019 autocandidatura Le PMI potranno autocandidarsi compilando un questionario sulla propria attivit\u00e0 presente sul sito www.intesasanpaolo.com \u2013 area business. Possono partecipare tutte le PMI italiane che si riconoscano rappresentative dell\u2019eccellenza nazionale in qualsiasi settore produttivo, che nel biennio scorso abbiano effettuato investimenti in innovazione o guidati da principi di sostenibilit\u00e0, che investano su persone e competenze, che attuino strategie di internazionalizzazione, che operino in rapporto al territorio anche attraverso la rete delle filiere e dei distretti, che si impegnino al rilancio anche attraverso il ricambio generazionale o la trasformazione tecnologica.  L\u2019autocandidatura \u2013 da presentare entro il 19/04/2021 \u2013 \u00e8 aperta ad imprese clienti e non di Intesa Sanpaolo, sia pubbliche che private, a prevalente capitale italiano e non appartenenti a gruppi multinazionali, che abbiano un fatturato compreso fra 2 e 130 milioni di euro, almeno 10 dipendenti e sede legale in Italia. Per le imprese candidate alla categoria Impact non saranno applicati i limiti minimi di fatturato e dipendenti, saranno analizzate le iniziative per lo sviluppo locale, le collaborazioni, i progetti e il perseguimento di finalit\u00e0 civiche, solidaristiche e di utilit\u00e0 sociale o culturale. Il tour 2021 Le PMI selezionate saranno invitate a partecipare ad uno degli eventi di presentazione del tour che partir\u00e0 in primavera, compatibilmente con le normative di prevenzione vigenti, durante i quali sar\u00e0 assegnato uno speciale riconoscimento \u201cImprese Vincenti\u201d a ciascuna azienda partecipante. In autunno verr\u00e0 infine organizzato un evento conclusivo, un appuntamento di rilievo nazionale che proporr\u00e0 il confronto a pi\u00f9 voci sui fattori di successo dell\u2019imprenditoria italiana."}