{"date": "20210420", "category": "Trading online", "title": "Intesa Sanpaolo e MarketWall lanciano InvestoPro, piattaforma innovativa di trading online", "text": "Intesa Sanpaolo, attraverso MarketWall, fintech specializzata in soluzioni IT per la finanza e il trading di cui detiene una quota del 33%, lancia una piattaforma di trading online innovativa, InvestoPro.com, che permetter\u00e0 alla propria clientela di accedere a un\u2019offerta ampia e sofisticata di strumenti di investimento. Il progetto \u00e8 stato sviluppato insieme agli altri soci di MarketWall, la societ\u00e0 canadese AnalytixInsight specializzata in intelligenza artificiale e Marco Roscio Ricon, Ceo di MarketWall e della nuova realt\u00e0, con la volont\u00e0 di di creare una Sim altamente innovativa, InvestoPro Sim, dedicata agli investitori privati che intendono gestire in autonomia i loro patrimoni, caratterizzata dall\u2019ampiezza degli strumenti e delle offerte d\u2019investimento, dalla qualit\u00e0 del flusso informativo e dalla capacit\u00e0 di offrire soluzioni digitali avanzate. InvestoPro Sim ha ricevuto pochi giorni fa l\u2019autorizzazione a operare da parte di Consob e ha subito lanciato InvestoPro.com, una piattaforma digitale di trading online che comprende analisi finanziarie, notizie, ricerche, format educativi e altri contenuti esclusivi realizzati da team di esperti con l\u2019ausilio dell\u2019intelligenza artificiale, strumenti di alto valore che aiutano gli investitori a familiarizzare con le logiche di funzionamento dei mercati finanziari, a orientarsi all\u2019interno di un\u2019offerta molto vasta e a riconoscere le opportunit\u00e0 che meglio corrispondono ai loro obiettivi e profili di rischio. I clienti Intesa Sanpaolo avranno l\u2019opportunit\u00e0 tra maggio e giugno di accedere a InvestoPro.com e attivare il servizio di trading online con le loro credenziali appoggiando l\u2019operativit\u00e0 presso il proprio conto. D\u2019altronde la pandemia ha portato a un incremento delle attivit\u00e0 e dei servizi richiesti dalla clientela on line e il trading on line \u00e8 stato tre quelli che ha registrato un netto incremento. \u201cLa partnership con InvestoPro, neonata Sim della nostra partecipata fintech MarketWall, ci consente di completare la nostra offerta digitale fornendo ai clienti, in particolare a quelli che desiderano gestire in autonomia una parte del loro patrimonio, una piattaforma di trading di nuova generazione, dotata dei migliori strumenti informativi, formativi e di compravendita\u201d. ha commentato Stefano Barrese, Responsabile Divisione Banca dei Territori di Intesa Sanpaolo. Gi\u00e0 oggi, grazie al varo anticipato di una fase beta negli scorsi mesi, InvestoPro.com pu\u00f2 contare una community di oltre 2,5 milioni di visitatori al mese in tutto il mondo attraverso i suoi canali: sito web, social network, smart tv, app mobile e progressive web app. MarketWall ha una partnership con Samsung Electronics, che inserir\u00e0 l\u2019app come app finanziaria precaricata nei suoi dispositivi, comprese le Smart TV. InvestoPro.com \u00e8 una piattaforma multi-device caratterizzata da un\u2019usabilit\u00e0 intuitiva e veloce con un alto livello di personalizzazione: gli investitori possono infatti costruire la propria user experience su misura, combinando funzionalit\u00e0 e contenuti a seconda delle loro peculiari esigenze, grazie a strumenti molto semplici e intuitivi. Marco Roscio Ricon, Ceo di MarketWall e InvestoPro Sim: \u201cLa tecnologia pervade la nostra quotidianit\u00e0: digitalizzazione, social network e artificial intelligence sono aspetti ormai imprescindibili nella creazione di prodotti e servizi innovativi. Con questa consapevolezza abbiamo dato vita a InvestoPro, la prima Sim FinTech. Un primo passo in un percorso pi\u00f9 ampio di disruptive innovation che vedr\u00e0 a breve l\u2019offerta di servizi di pagamento, social trading e molto altro.\u201d Il Consiglio di Amministrazione di InvestoPro SIM \u00e8 composto da Massimo Tessitore (Presidente), Head of Digital Channels di Intesa Sanpaolo, Marco Roscio Ricon, CEO di MarketWall e di InvestoPro, Laura Stoduto, Compliance Officer di Fideuram Asset Management SGR, Giuseppe Attan\u00e0, consigliere di UBI Banca e di Intesa Sanpaolo Vita, Luca Canevello, COO di InvestoPro, Prakash Hariharan, Presidente e CEO di AnalytixInsight e Chaith Kondragunta, consigliere di AnalytixInsight."}