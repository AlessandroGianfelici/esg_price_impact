{"date": "20210114", "category": "Deforestazione", "title": "Amazzonia, le popolazioni indigene inviano una lettera aperta a BlackRock", "text": "Gli indigeni dell\u2019Amazzonia hanno scritto una lettera aperta all\u2019amministratore delegato del colosso dell\u2019asset management BlackRock per chiedere di non finanziare pi\u00f9 le aziende che distruggono la foresta. Apib (Association of Brazil\u2019s Indigenous Peoples) ha fatto appello a Larry Fink, Ceo di BlackRock per denunciare le societ\u00e0 coinvolte nel processo di deforestazione in Amazzonia.  Secondo lo studio condotto da Apib sono almeno 9 le aziende, finanziate da BlackRock, che impattano negativamente sulla vita delle popolazioni locali in Amazzonia.\u00a0Le aziende richiamate dal report di APIB, Complicity In Destruction III: How global corporations enable violations of rights of indigenous peoples in the Brazilian Amazon, sono Anglo American, Cargill, JBS, Vale, Belo Sun, Cosan, Energisa, Equatorial ed Eletrobras.\u00a0Secondo lo studio di APIB, queste aziende sono implicate nella deforestazione e nello sfruttamento della terra delle popolazioni indigene delle foreste brasiliane. Nelle lettera di Apib, resa nota l\u201911 gennaio, si legge \u201cGli incendi nel 2019 avevano stabilito un record negativo, ma tragicamente gli incendi nel 2020 li hanno superati di gran lunga. Solo nei primi dieci mesi del 2020, il numero totale di incendi ha superato di gran lunga il primato negativo del 2019. Le stime dicono che quasi 2,2 milioni di ettari della foresta pluviale amazzonica brasiliana sono bruciati quest\u2019anno (2020), un\u2019area all\u2019incirca pari a quella del Galles nel Regno Unito. Si ritiene che molti degli incendi siano stati appiccati intenzionalmente come mezzo per convertire la foresta pluviale protetta in pascolo e terreno coltivato\u201d. La lettera si rivolge poi direttamente al numero uno di BlackRock, che con i suoi interventi a favore della transizione dell\u2019industria del risparmio gestito verso investimenti sostenibili, ha fatto capire al mondo della finanza che non \u00e8 pi\u00f9 possibile trascurare le tematiche ambientali, sociali e della governance nel processo di investimento.  \u201cMr. Fink, lei ha parlato a lungo della responsabilit\u00e0 sociale che le aziende hanno nelle comunit\u00e0 in cui operano e della necessit\u00e0 di affrontare il cambiamento climatico\u201d riporta la lettera di Apib, \u201cE proprio la scorsa settimana, BlackRock ha annunciato che rilascer\u00e0 nuove informazioni sul suo approccio alla deforestazione e alla biodiversit\u00e0. In Brasile, le operazioni di societ\u00e0 come quelle sopra menzionate, in cui BlackRock fa confluire investimenti sostanziali per conto dei propri clienti, hanno avuto un profondo e negativo impatto sulle nostre comunit\u00e0, sulle nostre foreste e sul clima. Qualsiasi approccio o politica di impegno aziendale che cerchi di affrontare la biodiversit\u00e0 e la deforestazione deve essere incentrato sulla difesa dei diritti delle popolazioni indigene. Le foreste sono le nostre case ancestrali e dimostriamo pi\u00f9 e pi\u00f9 volte di essere i migliori amministratori dell\u2019Amazzonia, cos\u00ec come i nostri parenti in altre parti del mondo\u201d. Per questo l\u2019associazione che rappresenta le popolazioni indigene presenti in Amazzonia chiede che BlackRock adotti una policy che rispetti i diritti della foresta e degli indigeni, che preveda un rispetto ai diritti alla terra e all\u2019autonomia delle popolazioni locali. Inoltre si richiede un forte engagement da parte di BlackRock nei confronti delle aziende, che operano da quelle parti, affinch\u00e9 possano adottare dei modelli di business sostenibili, pena l\u2019esclusione dal portafoglio di investimento della societ\u00e0 americana.\u00a0 Infine, Apib, confermando la sua disponibilit\u00e0 a intraprendere un processo di dialogo, ricorda \u201cse l\u2019Amazzonia viene distrutta, il futuro dell\u2019intero pianeta \u00e8 a rischio\u201d.\u00a0"}