{"date": "20210514", "category": "Obiettivi climatici", "title": "illimity, gi\u00e0 Carbon Neutral, adotta la foresta di pioppi lombardi di BAM della Fondazione Catella", "text": "illimity Bank, dopo aver raggiunto, gi\u00e0 nel 2020, la carbon neutrality a livello di Gruppo, ha adottato la foresta circolare dei Pioppi Lombardi di BAM \u2013 Biblioteca degli Alberi Milano, progetto di Fondazione Riccardo Catella. Il modello di business di illimity, con un\u2019infrastruttura interamente digitale e in cloud, contribuisce a minimizzare gli impatti ambientali diretti ed efficienta l\u2019uso responsabile delle risorse. Nonostante il limitato impatto ambientale, la Banca ha avviato fin dalla sua nascita, la misurazione dei propri consumi ed emissioni che \u00e8 stata ulteriormente integrata ed estesa, nel corso del 2020, a tutte le societ\u00e0 del Gruppo. illimity ha quindi intrapreso un percorso di efficientamento e riduzione dei consumi attraverso iniziative di sensibilizzazione disincentivando l\u2019utilizzo degli ascensori, delle stampanti e della carta (Certificata FSC), favorendo lo scambio di documentazione digitale. La sede di Milano, interamente plastic free, \u00e8 stata inoltre dotata di un sistema di temporizzatori che permettono lo spegnimento automatico delle luci e degli impianti di climatizzazione. Dal 2021 l\u2019energia elettrica consumata nelle due sedi principali di Milano e Modena \u00e8 prodotta per il 100% da fonti rinnovabili certificate Garanzia d\u2019Origine. Inoltre, l\u2019impegno nel segmento energy della Divisione Distressed Credit Investment & Servicing contribuir\u00e0 a riportare sul mercato impianti in piena efficienza, capaci di produrre annualmente oltre 20 GWh di energia rinnovabile, corrispondenti a oltre 4.662 tCO2eq di emissioni evitate. Nel 2021 la Banca ha compensato le proprie emissioni legate alle attivit\u00e0 strumentali (Scope 1 e Scope 2), pari a 489 tCO2eq, attraverso crediti di carbonio certificati \u201cGold Standards\u201d, raggiungendo cos\u00ec la Carbon Neutrality. In particolare, illimity sostiene il progetto \u201cClean Cookstoves Mozambique\u201d a Maputo, con l\u2019obiettivo di sostituire le stufe ad alto consumo di carbone con sistemi pi\u00f9 efficienti volti alla riduzione di emissioni di CO2 con conseguenti benefici sui risparmi e la salute delle popolazioni locali. A questa iniziativa si affianca l\u2019iniziativa \u201cRadici \u2013 Adotta il tuo albero\u201d di BAM \u2013 Biblioteca degli Alberi Milano nell\u2019ambito del quale illimity ha adottato la foresta circolare dei Pioppi Lombardi, alberi slanciati, alti fino a 30 metri che fioriscono tra marzo ed aprile, contribuendo all\u2019equilibrio verde del parco e della citt\u00e0. Entrambi i progetti rispondono agli Obiettivi di Sviluppo Sostenibile della Nazioni Unite inclusi nell\u2019Agenda 2030. Isabella Falautano, Head of Communication & Stakeholder Engagement di illimity ha commentato: \u201cillimity ha posto particolare attenzione alle tematiche ambientali, sociali e di governance fin dalla sua nascita. Nonostante il nostro impatto ambientale sia, per nostra natura, contenuto abbiamo voluto adottare un approccio concerto di misurazione, mitigazione e compensazione delle emissioni. La strada da fare \u00e8 ancora lunga: la vera sfida che il settore finanziario si trova ad affrontare oggi riguarda la finanza sostenibile e l\u2019esposizione creditizia che dovr\u00e0 guardare sempre pi\u00f9 verso modelli di business green\u201d."}