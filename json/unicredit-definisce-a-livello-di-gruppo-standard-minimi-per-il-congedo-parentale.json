{"date": "20210323", "category": "Dipendenti", "title": "UniCredit definisce, a livello di Gruppo, standard minimi per il congedo parentale", "text": "UniCredit ha definito a livello di Gruppo standard minimi per il congedo parentale, applicandoli, a partire da aprile 2021, in tutti i paesi in cui \u00e8 presente: alle madri saranno offerte almeno 16 settimane di congedo retribuito e ai padri almeno 4 settimane, su base volontaria. La policy si applica anche nei casi di adozione, nel rispetto delle leggi e dei regolamenti locali. In Italia, questa iniziativa permette quindi di raddoppiare il periodo di congedo parentale previsto dalla legge riservato ai padri, portando a venti i giorni di permesso retribuito, su base volontaria. Questo approccio inclusivo \u00e8 in linea con il continuo impegno della banca per migliorare l\u2019offerta di servizi e prodotti welfare per tutti i dipendenti del Gruppo ed \u00e8 basato sui valori condivisi di etica e rispetto. Paolo Cornetta, Head of Group Human Capital, ha commentato: \u201d Le sfide che stiamo affrontando in questo periodo difficile hanno ulteriormente evidenziato quanto sia importante supportare i nostri dipendenti e le loro famiglie e, in quest\u2019ottica, continuiamo a lavorare per offrire nuovi servizi e prodotti welfare\u201d. I nuovi standard di congedo parentale si inseriscono in una pi\u00f9 ampia offerta di iniziative welfare, ulteriormente integrate durante l\u2019emergenza sanitaria. Nel 2020, ad esempio, \u00e8 stato istituito il Family Board grazie al quale \u00e8 stato possibile individuare soluzioni pi\u00f9 efficaci ai nuovi bisogni dei dipendenti."}