{"date": "20201113", "category": "Polizze ESG", "title": "ENEL colloca un programma assicurativo collegato agli SDG", "text": "Enel\u00a0e\u00a0Enel Insurance, la societ\u00e0 captive di riassicurazione del gruppo Enel, nell\u2019ambito dei rinnovi assicurativi del 2020-2021, hanno infatti\u00a0collocato un Programma Assicurativo Property All Risk SDG Linked. L\u2019indicatore preso in considerazione \u00e8 l\u2019SDG 7 \u201cAffordable and Clean Energy\u201d, che la multinazionale Italiana dell\u2019energia ha declinato come obiettivo di raggiungere entro la fine del 2021 il 55% della capacit\u00e0 totale installata con fonti rinnovabili. La\u00a0certificazione del raggiungimento del risultato sar\u00e0 effettuata da un\u00a0advisor indipendente. Il\u00a0costo del premio assicurativo\u00a0sar\u00e0 legato alla capacit\u00e0 del Gruppo Enel di\u00a0raggiungere entro la fine del 2021 il 55% della capacit\u00e0 totale installata con fonti rinnovabili. E\u2019 questa la principale innovazione del primo programma al mondo nel panorama assicurativo che integra criteri di sostenibilit\u00e0 quali gli Obiettivi di Sviluppo Sostenibile (SDG) delle Nazioni Unite. Alberto De Paoli, il Cfo di Enel, ha dichiarato: \u201cLa collocazione del primo programma assicurativo al mondo collegato ad obiettivi di sostenibilit\u00e0 \u00e8 un\u2019ulteriore prova dell\u2019impegno di Enel verso una piena\u00a0integrazione della sostenibilit\u00e0 in ogni strategia e attivit\u00e0 del nostro business, oltre che del crescente interesse da parte del mondo finanziario e adesso anche assicurativo di prodotti finanziari sostenibili. La sostenibilit\u00e0 non \u00e8 pi\u00f9 quindi solo declinata in progetti collaterali al proprio business, ma pu\u00f2 diventare il fulcro elle decisioni aziendali. Esiste un chiaro\u00a0legame tra sostenibilit\u00e0 e creazione di valore, dal momento che investendo in progetti sostenibili dal punto di vista ambientale e sociale, le aziende possono massimizzare i profitti e minimizzare i rischi, contribuendo al contempo al raggiungimento degli SDG.\u201d Questo non \u00e8 il primo progetto di Enel sulla finanza sostenibile. Nel 2019, la societ\u00e0 ha segnato l\u2019inizio del\u00a0mercato dei Sustainability-Linked Bond, emettendo sui mercati dell\u2019euro e del dollaro USA i primi General Purpose Bond al mondo legati al raggiungimento degli SDG. Nel 2020 ha poi ampliato la gamma dei suoi strumenti di finanziamento legati alla sostenibilit\u00e0 con\u00a0prestiti e linee di credito rotative legati al raggiungimento degli SDG.\u00a0"}