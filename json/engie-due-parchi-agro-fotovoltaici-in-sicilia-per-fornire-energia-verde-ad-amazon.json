{"date": "20210422", "category": "Progetto fotovoltaico", "title": "Engie, due parchi agro-fotovoltaici in Sicilia per fornire energia verde ad Amazon", "text": "ENGIE, gruppo energetico mondiale, ha annunciato il pi\u00f9 innovativo progetto agro-fotovoltaico in Italia. Il progetto prevede la realizzazione di due parchi agro-fotovoltaici in Sicilia che forniranno energia verde ad Amazon. I due progetti agro-fotovoltaici si aggiungono al portafoglio di impianti di ENGIE in Italia che conta un totale di 23 parchi di energia rinnovabile in Sicilia, Molise, Umbria, Lombardia, Basilicata, Puglia, Calabria e Campania. L\u2019accordo siglato da ENGIE e Amazon permetter\u00e0 di produrre energia rinnovabile per alimentare le sedi di Amazon in Italia e contribuir\u00e0 al raggiungimento dell\u2019obiettivo Amazon di gestire il 100% del business con energia pulita entro il 2025. Il progetto permetter\u00e0 inoltre di risparmiare all\u2019ambiente ogni anno oltre 62.000 ton di CO2, l\u2019equivalente raggiungibile piantumando oltre 3,1 milioni di alberi. Il finanziamento \u00e8 in fase di finalizzazione su base project financing. ENGIE ha incaricato BNP Paribas, Cassa Depositi e Prestiti e Societe Generale. Gli impianti agro-fotovoltaici, tra i primi in Italia, saranno realizzati sul territorio dei Comuni di Mazara del Vallo e Patern\u00f2 e avranno nel complesso una capacit\u00e0 produttiva di 104MW Peak. L\u2019energia prodotta verr\u00e0 destinata per l\u201980% ad Amazon e per il 20% verr\u00e0 immessa sul mercato contribuendo al fabbisogno energetico di circa 20.000 utenze domestiche. Il progetto avr\u00e0 un\u2019ulteriore ricaduta positiva sul territorio grazie all\u2019indotto in termini di occupazione, durante i lavori di realizzazione degli impianti e alle convenzioni tra ENGIE Italia e i Comuni, le quali permetteranno alle amministrazioni locali di implementare progetti di sostenibilit\u00e0 ambientale a beneficio dei cittadini, per un valore complessivo di circa 3 milioni di Euro. \u201cNegli ultimi anni abbiamo investito molto in energie verdi e oggi abbiamo l\u2019obiettivo di aumentare la capacit\u00e0 dei nostri impianti rinnovabili in Italia da circa 500MW attuali fino a oltre 1 GW, entro i prossimi anni. Vogliamo continuare a sviluppare progetti greenfield sul territorio, sia in ambito eolico sia agro-fotovoltaico, investendo in asset gi\u00e0 operativi e in progetti autorizzati, abbinandoli a sistemi di stoccaggio dell\u2019energia che produciamo. Guardiamo con aspettative positive al nuovo Ministero della Transizione Ecologica per un approccio pi\u00f9 collaborativo da parte di tutti gli attori e auspichiamo una maggiore chiarezza e semplificazione del quadro normativo di riferimento\u201d ha dichiarato Damien T\u00e9rouanne CEO di ENGIE Italia."}