{"date": "20210222", "category": "Report Mediobanca", "title": "Il settore moda, zavorrato dalla pandemia, spinge su tutela ambientale e parit\u00e0 di genere nei Cda", "text": "L\u2019Area Studi Mediobanca ha presentato, in occasione della terza edizione dell\u2019Annual Fashion Talk, il nuovo report sul Sistema Moda che aggrega i dati finanziari ed un approfondimento delle dinamiche ESG del settore a livello mondiale e nazionale. I dati dei primi nove mesi del 2020 segnano per i maggiori player mondiali del fashion una riduzione del giro d\u2019affari cinque volte maggiore di quella registrata dalla grande industria. Il mercato europeo ha sofferto (-23,7%), fortemente penalizzato dal blocco dei flussi turistici, mentre quello asiatico ha visto un calo pi\u00f9 contenuto (-10,1% escludendo il Giappone), a tutto vantaggio delle vendite online che hanno avuto un\u2019accelerazione a doppia cifra (mediamente +60%). Nell\u2019ultimo trimestre del 2020 sono stati registrati segnali positivi con i dati che indicano un rimbalzo del fatturato a livello aggregato (+17%), con un ritmo di ripresa differente a livello geografico e a seconda delle specialit\u00e0.  Fra i 38 gruppi europei, l\u2019Italia con le sue big 10 \u00e8 il paese pi\u00f9 rappresentato a livello numerico, ma \u00e8 la Francia, con una quota del 36% del fatturato aggregato, ad aggiudicarsi il primato per giro d\u2019affari. L\u2019analisi finanziaria vista finora viene completata con la trattazione di tematiche ESG. In particolare, il focus viene condotto su parit\u00e0 di genere nei Cda e sostenibilit\u00e0 ambientale.  Relativamente al primo tema, emerge che, considerando un campione di 80 multinazionali della moda, la presenza femminile cala all\u2019aumentare del livello di responsabilit\u00e0 in azienda infatti la quota di donne sul totale della forza lavoro \u00e8 mediamente pari al 65,9%, ma scende al 29,3% a livello di Cda. I gruppi statunitensi hanno pi\u00f9 consiglieri donna (34,1%) rispetto a quelli europei (27,9%). Ampiamente sopra la media europea si collocano i player francesi e britannici con quote rosa pari rispettivamente al 43,1% e 36,9%. I gruppi italiani invece si fermano al 21,3%.  Se dal punto di vista Social, sono necessari ancora grandi sforzi per raggiungere l\u2019obiettivo, lato sostenibilit\u00e0 ambientale invece le societ\u00e0 dimostrano di essere pi\u00f9 avanti. Consultando i bilanci di sostenibilit\u00e0 2019 si nota una diminuzione dei consumi idrici (-3,4%), delle emissioni di CO2 (-5,1%), dei rifiuti prodotti (-3,1%) e un corrispondente aumento del ricorso all\u2019energia rinnovabile passata dal 42,6% nel 2018 al 49,9% nel 2019. Infine, risulta che mediamente i gruppi statunitensi siano pi\u00f9 sostenibili rispetto a quelli europei, eccezion fatta per l\u2019utilizzo di fonti rinnovabili, le quali soddisfano il 59% del fabbisogno energetico delle societ\u00e0 europee contro il 38% di quelle americane."}