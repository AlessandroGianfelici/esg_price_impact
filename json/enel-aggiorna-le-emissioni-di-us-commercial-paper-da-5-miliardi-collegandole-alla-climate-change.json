{"date": "20210511", "category": "SDG linked", "title": "Enel aggiorna le emissioni di US Commercial Paper da 5 miliardi, collegandole alla Climate Change", "text": "Enel, attraverso la sua controllata statunitense Enel Finance America (EFA), ha aggiornato il suo Programma di emissioni di\u00a0US Commercial Paper\u00a0collegandolo all\u2019Obiettivo di sviluppo sostenibile 13 (Lotta contro il cambiamento climatico). Si tratta della prima emissione di questo tipo sul mercato statunitense. Il programma, istituito nel 2019 con un importo di 3 miliardi di dollari, \u00e8 stato elevato a\u00a05 miliardi di dollari. In linea con il Sustainability-Linked Financing Framework di Enel, pubblicato nel gennaio 2021, il Programma riflette l\u2019impegno di Enel a raggiungere un livello di emissioni di gas serra pari o inferiore a\u00a0148 grammi CO2eq/kWh entro il 2023\u00a0e pari o inferiore a\u00a082 grammi CO2eq/kWh entro il 2030\u00a0(una riduzione dell\u201980% rispetto all\u2019anno di riferimento 2017), obiettivo approvato da Science Based Targets initiative (SBTi). Nell\u2019ambito di questo Programma, EFA emetter\u00e0 unsecured commercial paper notes garantite da Enel, designati come \u201cSDG 13 (Climate Action) Target Guaranteed Commercial Paper Notes\u201d:\u00a0in caso di mancato raggiungimento dei suddetti obiettivi da parte di Enel entro il 2023 o il 2030, qualsiasi ulteriore titolo di credito di questo tipo emesso ai sensi del Programma non potr\u00e0 pi\u00f9 essere designato come \u201cSDG 13 (Climate Action) Target Guaranteed Commercial Paper Notes\u201d e l\u2019Emittente e il Garante aggiorneranno il Programma indicando lo stato dei titoli di credito da emettere dopo la relativa data obiettivo. Il Programma si inserisce nella strategia finanziaria di Enel, sempre pi\u00f9 caratterizzata dalla finanza sostenibile e in linea con l\u2019obiettivo di raggiungere una quota di fonti di\u00a0finanziamento sostenibile\u00a0\u2013 sul debito lordo totale del Gruppo \u2013\u00a0pari al 48% nel 2023 e superiore al 70% nel 2030, come delineato nel Piano strategico del Gruppo. Negli ultimi due anni,\u00a0Enel ha emesso una serie di strumenti di finanziamento sostenibile, tra cui le prime obbligazioni \u201cSustainability-Linked\u201d negli Stati Uniti, in Europa e nel Regno Unito, la pi\u00f9 grande linea di credito revolving \u201cSustainability-Linked\u201d, un \u201cSDG 7 (Affordable and Clean Energy) Target Guaranteed Euro-Commercial Paper Program\u201d, il primo contratto \u201cSustainability-Linked Foreign Exchange Derivatives\u201d, oltre a loan facilities, linee di credito e garanzie \u201cSustainability-Linked\u201d."}