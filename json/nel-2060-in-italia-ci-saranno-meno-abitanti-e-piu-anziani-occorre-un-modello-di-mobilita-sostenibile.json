{"date": "20200921", "category": "Fondazione Unipolis (Gruppo UniPol)", "title": "Nel 2060 in Italia ci saranno meno abitanti e pi\u00f9 anziani occorre un modello di mobilit\u00e0 sostenibile", "text": "Come sar\u00e0 la popolazione urbana nel 2060? E quali saranno, di conseguenza, i riflessi sulla mobilit\u00e0 cittadina? Per rispondere a questi quesiti la Fondazione Unipolis, l\u2019ente facente parte del Gruppo Unipol e focalizzato obiettivi di crescita culturale, sociale e civile delle persone e della comunit\u00e0, e l\u2019associazione ANGLAT (Associazione Nazionale Guida Legislazioni Andicappati Trasporti), hanno realizzato uno studio \u201cIl paradosso della mobilit\u00e0\u201d che fotografa quelle che saranno le esigenze di trasporto urbano per le fasce pi\u00f9 deboli di utenti. Secondo quanto emerge dal rapporto l\u2019Italia nel 2060 sar\u00e0 meno popolata e formata da persone pi\u00f9 anziane e con un maggior numero di disabili. Un quadro a cui servono risposte che possono venire solo da un percorso di crescita sostenibile del tessuto urbano, ma anche dei trasporti sia pubblici sia privati. Secondo la ricerca, tra 40 anni, l\u2019Italia sar\u00e0 meno popolata rispetto a quella attuale (poco pi\u00f9 di 55 milioni di abitanti rispetto agli attuali 60 milioni, -10%) e caratterizzata da un invecchiamento della popolazione (gli over 74 cresceranno del 70%) e da un incremento del numero delle persone con disabilit\u00e0 (+25%, pari a quasi 4 milioni di unit\u00e0). In particolare, aumenter\u00e0 del 51% il numero delle persone con disabilit\u00e0 over 64 (da 2 a 3 milioni) e, fra queste gli over 74 passeranno da 1,5 a 2,5 milioni. Nel 2060 gli over 74 rappresenteranno il 64,1% della popolazione con disabilit\u00e0 rispetto all\u2019attuale 47,6%. Sul fronte della mobilit\u00e0, oltre 2 milioni di persone con disabilit\u00e0 utilizzeranno regolarmente mezzi di trasporto e, di questi, uno su due sar\u00e0 conducente d\u2019auto. Nel confronto con il 2060, come evidenziato, sono gli over 64 in crescita e questo trend riguarder\u00e0 anche il dato relativo all\u2019uso dell\u2019auto: la persona con disabilit\u00e0, anche se over 64 e soprattutto se over 74, non rinuncer\u00e0 a essere conducente. Infatti, su 1 milione di soggetti che la proiezione ci indica come conducenti d\u2019auto, gli over 64 sono il 50,1% e, fra questi, il 29,2% ha oltre 74 anni. In particolare, si stima che si registrer\u00e0 un incremento di 115.000 over 74 conducenti di auto. Fra gli over 64, rispetto alla scelta dell\u2019auto, l\u2019uso del TPL urbano e del treno sar\u00e0 inferiore rispettivamente del 45,3% e del 67,1%, cos\u00ec come l\u2019uso del TPL extraurbano crolla del 78,6%. E se ci focalizziamo sugli over 74, rispetto all\u2019uso dell\u2019auto, l\u2019uso del TPL urbano e del treno caler\u00e0 rispettivamente del 32,8% e del 69%, per arrivare a un meno 77,9% nel caso dell\u2019utilizzo del TPL extraurbano. In sintesi, l\u2019et\u00e0 che avanza non impedir\u00e0 di essere un conducente di auto rispetto alla scelta del trasporto pubblico. In questo scenario, occorre riflettere su come i mezzi di trasporto pubblico potranno rispondere alle esigenze di questa popolazione, evolversi, e diventare un elemento costitutivo delle future comunit\u00e0 sostenibili. Strade connesse e intelligenti, auto a guida autonoma, e un ecosistema pubblico/privato, con un ruolo da guida della ricerca, rappresentano il modo per indirizzare lo sviluppo della mobilit\u00e0 verso un modello sostenibile che deve riguardare le comunit\u00e0 nel loro complesso. \u00a0\u201cI dati che emergono dalla ricerca evidenziano che affrontare le problematiche della sostenibilit\u00e0 delle aree urbane \u00e8 una componente fondamentale dell\u2019intervento su un modello di sviluppo che si sta dimostrando non pi\u00f9 percorribile \u2013 dichiara Marisa Parmigiani, Direttrice Fondazione Unipolis -. Una delle prime caratteristiche a rendere queste aree sostenibili \u00e8 proprio il grado di accessibilit\u00e0 che le stesse sono in grado di offrire in primo luogo ai loro cittadini, ma altres\u00ec a tutti coloro che la citt\u00e0 devono raggiungere. Accessibilit\u00e0 per i pi\u00f9 fragili significa migliore accessibilit\u00e0 per tutti in tutte le fasi della propria vita, con una generale e complessiva miglior qualit\u00e0 della vita, riduzione dei fattori di stress e di condizioni in cui risorse/competenze e talenti possono essere impiegati al meglio\u201d. Strade connesse e intelligenti, auto a guida autonoma e un ecosistema pubblico/privato potranno rappresentare le risposte verso un modello di sviluppo sostenibile che favorisca il diritto alla mobilit\u00e0 per le persone con disabilit\u00e0."}