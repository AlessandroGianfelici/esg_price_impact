{"date": "20210114", "category": "Mobilit\u00e0 elettrica", "title": "Enel e Nissan presentano E-ASY Electric, una soluzione integrata per muoversi in elettrico", "text": "Con E-ASY ELECTRIC, la soluzione integrata pensata da Nissan, Enel Energia ed Enel X, tutti i clienti che scelgono la nuova Nissan LEAF 100% elettrica potranno ottenere fino a 10.000 km gratuiti di mobilit\u00e0 elettrica. Aderendo all\u2019iniziativa E-ASY ELECTRIC, i clienti che acquistano la nuova LEAF ricevono subito un voucher da 480 kWh, ovvero fino a 2.800 km gratis, per la ricarica dell\u2019auto presso gli oltre 12mila punti di ricarica della rete nazionale di Enel X, accessibili tramite app JuicePass di Enel X. Al vantaggio immediato, della durata di due anni dall\u2019attivazione del coupon, se ne aggiunge un altro in bolletta con un bonus fino a 240 euro, ovvero fino a 7.200 km gratis di mobilit\u00e0 elettrica, grazie all\u2019offerta SPECIALE LUCE 240 di Enel Energia. \u201cLa mobilit\u00e0 elettrica \u00e8 una opportunit\u00e0 imperdibile, ormai alla portata di tutti\u201d dichiara Nicola Lanzetta Responsabile Mercato Italia di Enel. \u201cPu\u00f2 essere la porta di accesso a numerosi vantaggi, anche per la fornitura di energia per casa, negozi e uffici. Abbiamo accolto con grande entusiasmo questa partnership con Nissan ed Enel X perch\u00e9 rappresenta un\u2019ulteriore semplificazione e opportunit\u00e0 di risparmio per i nostri clienti.\u201d \u201cSiamo molto soddisfatti della collaborazione con Enel Energia e Nissan che ha portato alla realizzazione di E-ASY ELECTRIC, un\u2019offerta innovativa che combina soluzioni di mobilit\u00e0 elettrica con quelle di fornitura di energia\u201d dichiara Augusto Raggi, Responsabile Enel X Italia. \u201cLavoriamo a stretto contatto con le pi\u00f9 importanti aziende del Paese per mettere a disposizione di chi possiede un veicolo elettrico servizi di ricarica facili da utilizzare grazie all\u2019app JuicePass, e l\u2019accordo di oggi \u00e8 un chiaro esempio dell\u2019impegno in questa direzione\u201d. Marco Toro, Presidente e AD di Nissan Italia, afferma: \u201cNissan \u00e8 l\u2019unica casa nel panorama automobilistico ad offrire un test drive di 48h su un veicolo 100% elettrico ed oggi diamo una nuova scossa in favore dell\u2019ambiente con il lancio di questa iniziativa integrata, confermando il nostro impegno nell\u2019avvicinare sempre pi\u00f9 clienti alla mobilit\u00e0 elettrica, con una serie di vantaggi che uniscono in una sola offerta molto accessibile la Nissan LEAF, la ricarica e la fornitura di energia.\u201d Nissan \u00e8 l\u2019unica marca sul mercato che ha esteso i test drive su tutta la rete vendita a 48 ore, in cui \u00e8 possibile provare Nissan LEAF nella vita di tutti i giorni per conoscere il piacere di guida in elettrico: accedere liberamente alle ZTL delle citt\u00e0 italiane, usufruire gratuitamente dei parcheggi con strisce blu e ricaricare le batterie con la ricarica domestica e presso le colonnine pubbliche. Dotata di tecnologia di assistenza alla guida, Nissan LEAF dispone dell\u2019Intelligent Cruise Control che mantiene la vettura alla giusta distanza dal veicolo che precede e dell\u2019e-Pedal che permette di accelerare e frenare con un solo pedale, mentre recupera energia elettrica. Il parcheggio pu\u00f2 essere effettuato in modalit\u00e0 autonoma. I clienti dell\u2019iniziativa E-ASY ELECTRIC inoltre potranno usufruire di condizioni vantaggiose per l\u2019acquisto della nuova JuiceBox di Enel X e aumentare il bonus in bolletta fino a 360 euro, scegliendo l\u2019offerta SPECIALE LUCE 360. Progettata e sviluppata in Italia e realizzata in plastica riciclata nel pieno rispetto dell\u2019ambiente e dei principi di economia circolare, la nuova infrastruttura di ricarica domestica si gestisce anche da remoto attraverso l\u2019App JuicePass. Per questa iniziativa \u00e8 stata scelta la JuiceBox Pro Cellular, dotata di connettivit\u00e0 Wi-fi, Bluetooth, e connettivit\u00e0 cellulare LTE per garantire la connessione in qualsiasi luogo. Acquistabile sul sito dell\u2019Enel X Store \u00e8 disponibile nella versione senza cavo con una potenza da 3.7 o da 7,4kW."}