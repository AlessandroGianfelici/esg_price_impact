{"date": "20201111", "category": "Lo indica il Rapporto 2020 di Carbonsink e FEM", "title": "Solo il 12% delle aziende del FTSE MIB \u00e8 allineata agli Accordi di Parigi", "text": "Il 93% delle aziende del FTSE MIB inserisce il cambiamento climatico tra i rischi materiali. Si tratta sicuramente di un grande passo in avanti sul fronte della sensibilit\u00e0 delle aziende quotate a piazza Affari sull\u2019importanza dei rischi legati al clima, rispetto anche a solo pochi anni fa. Ma c\u2019\u00e8 ancora molta strada da fare, soprattutto per quanto riguarda l\u2019implementazione delle strategie per realizzare i miglioramenti auspicati. Un\u2019analisi della percezione del rischio climatico delle societ\u00e0 quotate al FTSE Mib \u00e8 stata realizzata da Carbonsink, societ\u00e0 di consulenza specializzata nell\u2019aiutare le aziende a ridurre il proprio impatto di emissioni di CO2, insieme alla Fondazione Enrico Mattei ed \u00e8 stata sintetizzata in un Rapporto presentato ieri in un webinair organizzato dal Salone della CSR e dell\u2019innovazione sociale. \u201cL\u2019idea del report\u201d spiega Andrea Maggiani, Managing Director di Carbonsink, \u201cnasce nel 2019 con il principale obiettivo di fare un focus sul livello di maturit\u00e0 delle societ\u00e0 quotate al Ftse Mib relativamente al cambiamento climatico e ai rischi connessi. Quando parliamo dell\u2019importanza della climate disclosure bisogna partire da quello che oggi il mondo finanziario richiede. Il rischio climatico diventer\u00e0 un metodo di orientamento gli acquisti sulle obbligazioni e titoli azionari. Siamo di fronte a una forte spinta da parte degli stakeholder e del mondo dei privati per avviare azioni concrete nella lotta al cambiamento climatico\u201d.  Dalla fotografia del report si vede come, nonostante un netto miglioramento della percezione dei rischi, manchi poi la capacit\u00e0 di tradurre questi concetti in azioni. A fronte del 93% di aziende che riconoscono la materialit\u00e0 del cambiamento climatico, ben il 70% delle societ\u00e0 del campione (era il 77% lo scorso anno) non fa ancora riferimento a questi metodi strutturati di indagine per costruire coerenti strategie di medio e di lungo termine. Anche con riferimento al risk management, si rileva un quadro contrastato. Pi\u00f9 del 60% delle societ\u00e0 del campione, infatti, dichiara di aver integrato il tema del climate change nei propri processi di gestione del rischio. Per\u00f2 queste analisi non portano a un calcolo sugli impatti monetari dei rischi e delle opportunit\u00e0 di natura fisica e di transizione derivanti dal cambiamento climatico (rispettivamente, il 54% e 66% delle societ\u00e0 del campione). Nel loro complesso le aziende di piazza Affari si possono dividere in tre gruppi. Ci sono i leader che rispondono bene rispetto a tutte le cinque aree di rendicontazione (governance; strategia; gestione del rischio; metriche e obiettivi e advocacy), un secondo gruppo che ha iniziato un\u2019attivit\u00e0 di rendicontazione e di miglioramento strategico ma non performano su tutti gli indicatori e, infine, un gruppo di societ\u00e0 un po\u2019 pi\u00f9 indietro che si limitano alla rendicontazione non finanziaria, la cui introduzione in modo obbligatorio con il recepimento della Direttiva 2014/95/UE ha sicuramente permesso un grosso passo avanti. \u201cL\u2019analisi di materialit\u00e0 \u00e8 il punto di partenza essenziale per capire quali indicatori e quali sono le aree rilevanti dal punto di vista dei rischi climatici in un certo settore. Una volta riconosciuti i problemi, bisogna per\u00f2 passare all\u2019azione\u201d, osserva Enrico Tessandro, Senior Associate Sustainable Finance Solutions, Sustainalytics, \u201cle considerazioni debbono essere integrate nel processo decisionale del top management e portare a una implementazione a livello operativo per arrivare alla definizione di seri obiettivi di decarbonizzazione\u201d. Pi\u00f9 maturo e strutturato \u00e8 invece il contesto informativo attinente alla rendicontazione delle emissioni: il 95% delle societ\u00e0 rendiconta le emissioni di Scope 1 e 2, il 56% anche quelle di Scope 3 (seppur per la met\u00e0 in modo parziale). Ancora scarsa \u00e8 l\u2019adesione alla Science Based Targets initiative (i cui partecipanti si impegnano ad adeguarsi all\u2019obiettivo degli Accordi di Parigi di ridurre le emissioni di CO2 per limitare il surriscaldamento globale sotto i 2 gradi centigradi rispetto all\u2019era pre-industriale), alla quale partecipa solo il 12% delle societ\u00e0 del campione.  Altro indicatore rilevante emerso dall\u2019indagine: il 90% delle societ\u00e0 del campione non d\u00e0 evidenza di un obiettivo di Carbon neutrality, n\u00e9 di una strutturata strategia di offsetting nella transizione verso un target \u201cNet Zero\u201d. \u201cA CDP ci siamo chiesti il perch\u00e9 dell\u2019apparente ritardo delle aziende italiane su Science based target. In realt\u00e0 il dato \u00e8 pienamente allineato alla media europea. Per\u00f2, c\u2019\u00e8 ancora tantissimo da fare. Il mese prossimo\u201d, nota Pietro Albertazzi, Global director e policy engagement di CDP, \u201cc\u2019\u00e8 il quinto anniversario del Paris Agreement e sar\u00e0 un momento importante per fare il punto della situazione, e nell\u2019occasione della Cop26 del prossimo novembre, ci aspettiamo di portare molte pi\u00f9 aziende a fornire dei Science based target\u201d.  Per quanto riguarda lo Scope 3, l\u2019esperto di CDP, sottolinea come sia uno degli elementi essenziali per allargare la maglia della rendicontazione e della sensibilizzazione ai cambiamenti climatici attraverso la catena di fornitura. \u201cDa questo punto di vista a CDP abbiamo un programma di supply chain che aiuta le aziende a monitorare le emissioni nella catena di fornitura. Su questo \u00e8 attesa anche una proposta della Commissione Europea\u201d aggiunge Albertazzi. Ed \u00e8 proprio la finanza a giocare un ruolo importante. Le decisioni degli investitori che scelgono di puntare sulle aziende pi\u00f9 virtuose in fatto di emissioni possono avere in grande impatto verso il cambiamento. \u201cIl mese scorso 137 investitori, che rappresentavano 20 miliardi di dollari in asset, si sono riuniti per chiedere alle aziende di concordare science based target a 1.5\u201d, aggiunge il director di CDP, \u201c\u00e8 sempre importante il pushing importante degli investitori\u201d.  Ma per prendere decisioni e posizioni consapevoli i fund manager debbono disporre di un adeguato set di informazioni. Un processo di disclosure che \u00e8 supportato dalla regolamentazione sulla Tassonomia proposta dalla Commissione Europea che mira ad arrivare a uno standard internazionale per fornire ai mercati finanziari informazioni relative alla sostenibilit\u00e0 che abbiano una materialit\u00e0 finanziaria e che siano omogenee e sufficientemente dettagliate e affidabili. \u201c\u00c8 importante capire che i mercati finanziari, per funzionare bene, hanno bisogno di altre informazioni che guardano al lungo periodo, al futuro, informazioni relative alla determinazione di piani per la transizione a un\u2019economia a basso carbonio. Gli investitori\u201d conclude Albertazzi, \u201crichiedono queste informazioni che aiutano a riallineare l\u2019allocazione dei capitali verso l\u2019agenda di Parigi e dello sviluppo sostenibile\u201d. E a sottolineare l\u2019importanza della sfida sul cambiamento climatico interviene anche Nigel Topping, High Level Climate Action Champion del Cop26, ambasciatore mondiale nominato dal Primo ministro UK per rafforzare la collaborazione tra i diversi attori sulla decarbonizzazione. \u201cPer garantire un mondo sano e sostenibile\u201d osserva Topping, \u201cdobbiamo ottenere un cambiamento sistemico nel modo in cui operano l\u2019economia globale e la societ\u00e0 globale. Abbiamo lanciato la corsa allo zero portando aziende, regioni, citt\u00e0 e investitori da tutto il mondo a raggiungere l\u2019obiettivo di zero emissioni. Chiediamo alle aziende di alzarsi in piedi e di essere contate fissando obiettivi netti zero veramente ambiziosi su base scientifica per ridurre le emissioni di gas serra\u201d."}