{"date": "20210222", "category": "Consulentia21", "title": "Anasf: i consulenti saranno protagonisti del passaggio alla finanza green", "text": "Sar\u00e0 focalizzato sulla finanza sostenibile l\u2019annuale convegno organizzato dall\u2019Anasf, l\u2019Associazione dei consulenti finanziari, dal titolo \u201cIl futuro verde della finanza\u201d, che quest\u2019anno si terr\u00e0 il 23 febbraio totalmente on-line. Per Anasf il tema della sostenibilit\u00e0 e in particolare degli investimenti ESG, attenti cio\u00e8 alle tematiche dell\u2019ambiente, sociali e di governance, non \u00e8 nuovo, come testimonia l\u2019adesione al Forum della finanza sostenibile da oltre 10 anni e l\u2019avvio di un corso sugli investimenti ESG dedicato ai propri iscritti, ma senza dubbio il 2020 ha segnato un cambio di passo nella centralit\u00e0 di questo tema nelle scelte di portafoglio. Un\u2019importanza sostenuta anche dalle scelte politiche e regolamentari. Da una parte il Recovery plan, che pone le basi per una ripresa green dopo la pandemia, supportata in Italia dalle linee guida del nuovo governo Draghi. Dall\u2019altra le nuove direttive sulla Tassonomia e il regolamento SFDR che supportano un processo che, inevitabilmente, vedr\u00e0 in prima linea i consulenti finanziari che dovranno fare da catena di trasmissione di questi concetti presso i risparmiatori. ESGnews ha parlato di questi temi con Germana Martano, Direttore generale di Anasf. Come mai avete scelto di dedicare l\u2019annuale appuntamento dei consulenti finanziari alla finanza green? La scelta di aprire il 2021 con l\u2019edizione digitale di ConsulenTia sulla sostenibilit\u00e0 nasce dall\u2019idea di offrire un punto di vista trasversale nell\u2019ambito Esg in questo momento storico particolare: le sensibilit\u00e0 al contesto Esg di imprese e famiglie, l\u2019evoluzione della normativa che quest\u2019anno vedr\u00e0 un compimento importante rispetto ad esempio alla tassonomia, la consapevolezza di un percorso che si dovr\u00e0 concretizzare sempre di pi\u00f9 nell\u2019offerta di servizi e prodotti sostenibili ai risparmiatori, sono tutti elementi chiave su cui serve dare una visione complessiva del trend in cui ci muoviamo. Qual \u00e8 il ruolo dei consulenti finanziari nel favorire questo processo? Il consulente finanziario svolge un ruolo fondamentale nel sensibilizzare l\u2019interesse dei risparmiatori verso investimenti sostenibili e responsabili. Esiste ancora per\u00f2 un gap formativo dei risparmiatori sui temi economico-finanziari e il consulente \u00e8 una figura guida che pu\u00f2 colmarlo, vantando la capacit\u00e0 di pianificare strategicamente le risorse nel medio-lungo periodo, con alle spalle una formazione a 360\u00b0. Le performance dei fondi nel 2020 hanno finalmente sfatato il mito che i prodotti sostenibili siano meno redditizi. Sar\u00e0 un elemento che far\u00e0 superare le diffidenze di chi temeva di dovere rinunciare al rendimento scegliendo un fondo attento all\u2019ambiente? \u00c8 ormai dimostrato da pi\u00f9 ricerche che gli strumenti finanziari sostenibili hanno le stesse performance di quelli tradizionali e che investire in prodotti Esg \u00e8 non solo sostenibile ma anche remunerativo. Il punto \u00e8, con l\u2019aiuto del consulente finanziario, riuscire a comprendere appieno se e quali prodotti e servizi, rispettosi dei fattori Esg, siano adeguati alle diverse esigenze e capacit\u00e0 finanziarie dei singoli cittadini. Quanta parte dei consulenti finanziari \u00e8 attiva nel proporre investimenti sostenibili? La consulenza sugli SRIs, dall\u2019ultimo rapporto Consob, rileva che il 54% del campione afferma di averlo fatto e solo il 10% dei cf non ha mai raccomandato investimenti responsabili: \u00e8 chiaro che esiste comunque un\u2019area di miglioramento, che riguarda innanzitutto\u00a0la sensibilizzazione dei risparmiatori ai temi SRIs. Siamo agli esordi del trasferimento di conoscenze dal mondo dell\u2019industria ai risparmiatori, ma, complice anche il quadro normativo che \u00e8 diventato attento al tema della sostenibilit\u00e0, si potr\u00e0 assistere nel corso dei prossimi mesi sicuramente a una accelerata. Come Anasf siete attivi nel promuovere una cultura attenta alle tematiche ESG. Oltre al tema di Consulentia21 avete promosso un corso. Come sta andando? A novembre 2020 abbiamo realizzato un corso in tema di Finanza Sostenibile e Investimenti Sostenibili, insieme con SDA Bocconi School of Management, aperto a operatori del settore, anche non necessariamente consulenti finanziari, concluso il quale si pu\u00f2 anche scegliere di sostenere l\u2019esame per la certificazione ESG Advisor a cura di Efpa Italia. Le adesioni sono state numerose,\u00a0registriamo un crescente interesse nelle iscrizioni e a giorni si svolger\u00e0 una nuova sessione d\u2019esame Efpa. ESG non riguarda solo l\u2019ambiente, ma anche la parte social e la diversity in particolare. Sono ancora poche le donne nel mondo della consulenza finanziaria. Come mai? Le donne rappresentano il 21,6% degli iscritti all\u2019Albo unico dei consulenti finanziari, il 24,5% dei professionisti certificati Efpa e il 18,3% dei soci Anasf. Queste percentuali sono in crescita di anno in anno e, secondo l\u2019ultima relazione annuale di Ocf, le donne superano l\u2019esame all\u2019Albo con un punteggio pi\u00f9 alto rispetto agli uomini. Dopo essere nata come una professione prettamente maschile come un po\u2019 tutto il mondo della finanza, \u00e8 da alcuni anni che si registra un crescente ingresso di donne: fattori culturali che un tempo lo connotavano come un lavoro per uomini stanno finalmente venendo meno, complici anche i cambiamenti demografici, di struttura delle famiglie, di caratterizzazione delle scelte finanziarie\u00a0all\u2019interno dei nuclei familiari, ma certo anche qui esiste un ampio margine per ulteriori miglioramenti. Per partecipare all\u2019evento ci si pu\u00f2 iscrivere sul sito: https://www.consulentia2021.it/ "}