{"date": "20210218", "category": "L'opinione di Davide Parisse, Director, Energy Infrastructure, LBO France", "title": "Transizione energetica, la politica non basta. Serve anche la finanza", "text": "Il processo che va sotto il nome di \u201ctransizione energetica\u201d comporta la decarbonizzazione del settore dell\u2019energia, come prescrive l\u2019Accordo di Parigi sul clima del 2015. Secondo le Nazioni Unite, tale percorso di transizione energetica andr\u00e0 concluso entro il 2050. Una spinta importante in tal senso, come indicato anche da uno degli Obiettivi di Sviluppo Sostenibile approvati nel 2015 all\u2019unanimit\u00e0 dai 193 Paesi membri delle Nazioni Unite, \u00e8 legata al miglioramento dell\u2019impatto climatico dei sistemi energetici e dell\u2019efficienza energetica. La generazione distribuita (GD) si avvale di tecnologie che consentono di generare elettricit\u00e0 vicino al luogo di utilizzo, servendo una singola struttura (una casa o un\u2019azienda) o una micro-rete, cio\u00e8 una rete elettrica pi\u00f9 piccola che \u00e8 legata al grande sistema nazionale di distribuzione dell\u2019elettricit\u00e0. I comuni sistemi di generazione distribuita da fonti rinnovabili includono, sia nel settore residenziale che commerciale e industriale: pannelli solari fotovoltaici, (piccole) turbine eoliche, celle a combustibile alimentate a gas naturale, sistemi di cogenerazione, energia idroelettrica, combustione di biomassa e trasformazione dei rifiuti (agricoli o solidi urbani) in biogas o biometano. La GD da fonti rinnovabili contribuisce quindi al raggiungimento degli Obiettivi di Sviluppo Sostenibile in diversi modi: Venendo all\u2019Italia, nel nostro Paese stiamo assistendo a un passaggio storico, in cui alcuni vincoli allo sviluppo della generazione distribuita stanno scomparendo, grazie sia alla velocizzazione dell\u2019integrazione di nuove tecnologie nel sistema energetico, sia alla spinta normativa e di governance, che sta cominciando ad agevolare la generazione distribuita, l\u2019efficienza energetica e la partecipazione attiva dei consumatori ai mercati energetici. Un esempio concreto di spinta normativa \u00e8 stato dato in Italia dal Decreto Rilancio che prevede\u00a0la detrazione del 110% del credito di imposta generato dai lavori per vari tipi di interventi su edilizia residenziale (miglioramento dell\u2019efficienza energetica dell\u2019immobile, supporto a impianti fotovoltaici, ricarica auto elettriche, ecc.). Il decreto, il cosiddetto Super Bonus, ha generato un interesse significativo che si sta trasformando in una forte domanda per lavori di questo tipo. Queste innovazioni sarebbero state molto meno intense e comunque dilazionate nel tempo, in assenza di tale spinta normativa. In questo contesto, anche il sistema finanziario dovrebbe adeguarsi velocemente e supportare finanziamenti specializzati di portafogli di piccoli progetti, che sono i principali \u201cenablers\u201d della generazione distribuita. La flessibilit\u00e0 \u00e8 infatti fondamentale: i finanziamenti di debito che permettono alle piccole aziende di crescere mantenendo la propriet\u00e0 degli assets risulteranno vincenti nel consentire una diffusione concreta della generazione distribuita in Italia. Di conseguenza il supporto finanziario a piccoli progetti consentir\u00e0 il raggiungimento degli obiettivi indicati dalle Nazioni Unite."}