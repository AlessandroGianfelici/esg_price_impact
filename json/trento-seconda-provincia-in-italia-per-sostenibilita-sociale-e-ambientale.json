{"date": "20210510", "category": "Salone della CSR e dell\u2019innovazione sociale", "title": "Trento seconda provincia in Italia per Sostenibilit\u00e0 sociale e ambientale", "text": "Il 12 maggio in occasione della tappa trentina del Giro d\u2019Italia della CSR, organizzato dal Salone della CSR e dell\u2019innovazione sociale in collaborazione con Trentino Green Network, si parler\u00e0 di come la circolarit\u00e0 possa funzionare efficacemente anche nella dimensione sociale, per creare inclusione e integrazione, ridurre la marginalit\u00e0, migliorare la vita delle persone. Le esperienze, raccolte da una serie di testimonianze locali, che verranno presentate il 12 maggio confermano la posizione di rilievo che Trento pu\u00f2 vantare in termini di sostenibilit\u00e0 nel contesto nazionale.  Secondo il\u00a0rapporto 2021 Italia Sostenibile del CERVED, infatti,\u00a0Trento si trova in seconda posizione fra le province italiane per sostenibilit\u00e0 sociale ed ambientale, ed \u00e8 la quinta per sostenibilit\u00e0 complessiva. Fra i parametri analizzati dal rapporto, Trento risulta nelle prime dieci posizioni per solidit\u00e0 delle imprese, capacit\u00e0 produttiva, capitale umano e formazione, trasformazione digitale, riconversione energetica. E in seconda posizione per la condizione degli anziani. \u201cSi sta diffondendo l\u2019idea che pensare circolare \u00e8 un nuovo modo di considerare l\u2019economia e di gestire i processi produttivi. Anche le testimonianze della tappa di Trento metteranno in evidenza che per generare modelli di business sostenibili \u00e8 necessario cambiare il modo di progettare, organizzare la filiera, gestire il fine vita del prodotto. Con la consapevolezza che non ci si pu\u00f2 limitare agli aspetti ambientali ma si devono trovare innovazioni utili a favorire anche l\u2019integrazione sociale\u201d conferma\u00a0Rossella Sobrero, del Gruppo promotore del Salone. L\u2019attenzione alla sostenibilit\u00e0 nel territorio trentino \u00e8 confermata dal\u00a0Rapporto ASviS 2020 sui territori e gli obiettivi di sviluppo sostenibile. Secondo l\u2019analisi, la Provincia autonoma di Trento ha gi\u00e0 raggiunto i Target relativi al rischio di povert\u00e0, all\u2019abbandono scolastico, alle energie rinnovabili, all\u2019occupazione e all\u2019affollamento negli istituti di pena. Sono inoltre promettenti gli andamenti relativi alle coltivazioni biologiche, al tasso di mortalit\u00e0, ai laureati e alla qualit\u00e0 dell\u2019aria, mente fra le aree di miglioramento segnalate dal Rapporto ASviS per il territorio trentino ci sono l\u2019efficienza idrica e la disuguaglianza nel reddito. L\u2019appuntamento per conoscere le esperienze dal territorio trentino \u00e8 per\u00a0mercoled\u00ec 12 maggio dalle ore 10 in diretta streaming. La tappa \u00e8 organizzata con il patrocinio dell\u2019Universit\u00e0 di Trento\u00a0e con la collaborazione di\u00a0Provincia Autonoma di Trento,\u00a0Agenzia Provinciale per la protezione dell\u2019ambiente,\u00a0Trentino Agenda 2030,\u00a0Trentino Sviluppo,\u00a0MUSE\u00a0\u2013 Museo delle Scienze e Confindustria Trento."}