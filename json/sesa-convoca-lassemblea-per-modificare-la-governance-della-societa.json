{"date": "20201219", "category": "Il gruppo chieder\u00e0 anche la certificazione per diventare B corp", "title": "Sesa convoca l\u2019assemblea per modificare la governance della societ\u00e0", "text": "Il Cda di Sesa ha esaminato oggi un programma di evoluzione del proprio sistema di governance, con l\u2019obiettivo di orientare la gestione del gruppo allo sviluppo sostenibile ed alla generazione di valore di lungo termine per i propri stakeholder.  La creazione di valore sostenibile di lungo termine a beneficio dei propri stakeholder \u00e8 da sempre l\u2019elemento fondante della strategia del gruppo Sesa come dimostra anche il track record storico sinora conseguito: CAGR Revenues 2011-2020 +10,1%, CAGR Ebitda 2011-2020 +11,9%, CAGR 2011-2020 Adjusted EAT +15,2%; CAGR 2011-2020 dipendenti +13,45% con un 99% del capitale umano inserito a tempo indeterminato. Il Cda ha deliberato di sottoporre alla prossima Assemblea Straordinaria dei soci, convocata per il giorno 27 gennaio 2021 in prima convocazione e per il 28 gennaio in seconda, l\u2019integrazione dell\u2019art 19 dello Statuto per orientare l\u2019impegno degli amministratori a perseguire il successo e la crescita sostenibile a beneficio degli azionisti e l\u2019adozione del sistema di amministrazione e controllo monistico insieme al recepimento dei nuovi requisiti di legge per la composizione del Consiglio di Amministrazione in materia di diversit\u00e0 ed indipendenza.  L\u2019adozione del sistema monistico, uno dei pi\u00f9 diffusi a livello internazionale, consentir\u00e0 una migliore integrazione delle attivit\u00e0 di controllo all\u2019interno del CDA, grazie all\u2019istituzione del Comitato di Controllo sulla gestione. Il Gruppo Sesa rafforza cos\u00ec ulteriormente il proprio impegno a perseguire la crescita sostenibile di lungo termine ed intende avviare le operazioni volte all\u2019acquisizione della certificazione B Corp, accreditata internazionalmente dall\u2019ente no profit B Lab, al fine di misurare le proprie performance di sostenibilit\u00e0 in materia ambientale, sociale, di sviluppo del capitale umano e di generazione di valore non finanziario verso gli stakeholder.  Tale impegno \u00e8 coerente sia con la missione industriale del Gruppo di promuovere la digitalizzazione di imprese ed organizzazioni come driver fondamentale di evoluzione verso la sostenibilit\u00e0 che con la centralit\u00e0 del capitale umano, quale asset fondamentale alla base del percorso di crescita sostenibile del Gruppo Sesa. "}