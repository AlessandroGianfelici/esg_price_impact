{"date": "20210329", "category": "Net Zero", "title": "Algebris aderisce alla \u201cNet Zero Asset Managers\u201d per la decarbonizzazione dell\u2019economia globale", "text": "Algebris annuncia la sua adesione all\u2019iniziativa \u201cNet Zero Asset Managers\u201d, a ulteriore conferma del proprio impegno nella lotta al cambiamento climatico, e a favore della transizione energetica e ambientale. Il progetto, lanciato nel dicembre 2020, coinvolge un gruppo di 73 asset manager internazionali, che insieme rappresentano circa 27.000 miliardi di euro di asset in gestione, attorno a due obiettivi parimenti ambiziosi: da un lato, ridurre a zero le emissioni nette di gas serra entro il 2050 in linea con gli sforzi globali per limitare il riscaldamento a 1,5 C\u00b0, dall\u2019altro promuovere investimenti responsabili per raggiungere le zero emissioni nette per tutti gli asset in gestione entro il 2050. Coerentemente con questi target di lungo periodo, Algebris si impegna a rivedere il proprio obiettivo provvisorio almeno ogni cinque anni, al fine di aumentare gradualmente la proporzione di asset in gestione che rispondono a questi criteri, fino a includere il 100% delle masse. Davide Serra, Fondatore e Amministratore Delegato di Algebris, dichiara: \u201cCome gestori di investimenti, con le nostre decisioni di asset allocation abbiamo un ruolo fondamentale nel processo di transizione verso un\u2019economia pi\u00f9 green, pi\u00f9 equa e pi\u00f9 sostenibile. Questo cambiamento dipender\u00e0 da ognuno di noi ed \u00e8 fondamentale, soprattutto per le generazioni future, che le aziende abbiano un chiaro piano d\u2019azione. Siamo orgogliosi di aderire all\u2019iniziativa Net Zero Asset Managers, non solo per accelerare la transizione verso l\u2019eliminazione delle emissioni nette globali, ma anche per supportare al meglio i nostri clienti nel fissare e raggiungere gli obiettivi di decarbonizzazione dei loro portafogli.\u201d"}