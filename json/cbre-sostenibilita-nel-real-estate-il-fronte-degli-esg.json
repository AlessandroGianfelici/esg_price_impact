{"date": "20210421", "category": "Analisi e approfondimenti", "title": "CBRE, Sostenibilit\u00e0 nel Real Estate: il fronte degli ESG", "text": "\u00c8 necessario oggi declinare il settore Real Estate in un\u2019ottica ESG, e cio\u00e8 attuare strategie di sostenibilit\u00e0 in una prospettiva che faccia emergere i temi ambientali, che metta ordine nelle dinamiche sociali e che sappia regolamentare le responsabilit\u00e0 e guidare le scelte decisionali. Questo \u00e8 il tema trattato da Gianluca Padula, Sustainability Advisor CBRE Italy (societ\u00e0 globale di consulenza immobiliare).\u00a0 Ma perch\u00e9 \u00e8 necessario questo cambiamento?\u00a0 Da un lato, si tratta di limitare i fattori di rischio: nuovi regolamenti, l\u2019aumento dei costi di gestione, la sempre crescente aspettativa degli stakeholder fanno s\u00ec che gli asset che non rispondono a determinate caratteristiche diventino obsoleti, finiscano nel brown, perdendo valore.\u00a0\u00a0\u00a0\u00a0 \u00a0\u00a0\u00a0\u00a0\u00a0\u00a0\u00a0\u00a0\u00a0 Dall\u2019altro, si apre la possibilit\u00e0 di consolidare e aumentare il valore degli asset sul mercato: sia gli investitori che gli occupier prestano ora grande attenzione alle caratteristiche ESG degli immobili e sono disposti a riconoscere un maggiore valore, sia in termini di canone che di prezzo d\u2019acquisto.\u00a0 Climate change, dinamiche demografiche e sociali, digitalizzazione e salute: non c\u2019\u00e8 investitore oggi che non faccia una valutazione del rischio su questi argomenti. Ma come si mitiga il rischio? Come si evita la perdita di valore e, anzi, come si crea valore? Prima di rispondere a questi quesiti, cerchiamo di fare chiarezza su come si misurano nel Commercial Real Estate le performance e quali sono i parametri da tenere in considerazione. Ormai tutti sappiamo quanti passi abbiamo fatto oggi, quante calorie abbiamo consumato, quale strada ci conviene fare per tornare a casa. Ma cosa sappiamo degli edifici che occupiamo per il 90% (dato pre-pandemico) del nostro tempo? Nulla.\u00a0\u00a0\u00a0\u00a0\u00a0\u00a0\u00a0\u00a0 Non conosciamo i dati pi\u00f9 oggettivi \u2013 solo sui mq si potrebbe discutere per ore \u2013, figuriamoci se conosciamo la qualit\u00e0 degli ambienti in cui trascorriamo il nostro tempo, oppure il loro valore\u2026e non parliamo solo di uffici, ma anche di abitazioni e luoghi per il tempo libero. Ed \u00e8 qui che l\u2019eco delle ombre della caverna e la nebulosa pseudo-fantasy cominciano a schiarirsi. Carbon, Energy consumption, Emissions, Environmental quality, Materials, Pollution, Renewables, Waste management, Water consumption, Climate impact, Biodiversity, Community, Health and safety, Amenities, Controversial non ESG, Wellbeing, Accessibility, Legal and regulation, ESG clause in leases, Responsible procurement\u2026sono tutti argomenti che vanno declinati, misurati con un fattore comune (le emissioni CO2), monitorati, rendicontati e resi evidenti, perch\u00e9 solo dalla verifica di ogni singola performance emergono le risposte alle domande che ci ponevamo in merito ai due fattori chiave: rischio e valore. A seconda delle attuali condizioni di ogni singolo asset e degli obiettivi ineludibili \u00e8 dunque necessario stabilire strategie e decidere come procedere.\u00a0 L\u2019obiettivo \u00e8 ridurre i consumi di energia?\u00a0O ridurre le spese di gestione?\u00a0 O ancora avere un vantaggio competitivo rispetto agli altri asset sule mercato? \u00c8 il modo in cui risponde a queste domande (e ad altre) che fa emergere il valore. Strategie a lungo termine o riqualificazioni nel breve comportano ovviamente investimenti in termini di capex e opex ma consentono, soprattutto se fatte emergere attraverso le certificazioni ambientali, un sostanziale incremento del valore degli asset. E permettono inoltre di scongiurare lo standing risk, perch\u00e9 nel mercato brown ogni valore \u00e8 compromesso."}