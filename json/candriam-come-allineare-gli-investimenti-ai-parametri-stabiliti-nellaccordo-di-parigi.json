{"date": "20210331", "category": "Cambiamenti climatici", "title": "Candriam, come allineare gli investimenti ai parametri stabiliti nell\u2019Accordo di Parigi?", "text": "I traguardi della \u201ccarbon neutrality\u201d e del rispetto dell\u2019Accordo di Parigi, sebbene temi a lungo dibattuti, destano ancora grandi incertezze sul come si possano essere effettivamente raggiungere. Il talk organizzato da Candriam dal titolo \u201cHow to align investments with the Paris Agreement?\u201d cerca di capire, con l\u2019aiuto di David Czupryna,\u00a0Head of ESG Development di\u00a0Candriam, di Jean-Marc Jancovici co-fondatore e socio della societ\u00e0 di consulenza Carbone 4 e di Jean-Yves Wilmotte Head of Finance Unit di Carbone 4, cosa significhi per un continente come l\u2019Europa diventare \u201ccarbon neutral\u201d e come adattare i portafogli a tale obiettivo, anche sfatando alcune convinzioni a volte non basate su dati scientifici. Le emissioni di anidride carbonica accumulate negli ultimi decenni nell\u2019atmosfera, fanno gi\u00e0 vedere le prime conseguenze sul clima. E purtroppo non \u00e8 ancora chiaro alla maggior parte delle persone che non esiste un sistema per fare \u201cpulizia\u201d della Co2 nell\u2019atmosfera e anche la portata dei sistemi di stoccaggio \u00e8 in parte sovrastimata. Ognuno deve quindi fare il proprio sforzo per non arrivare a un punto di non ritorno. Ad iniziare dalle stesse societ\u00e0, che devono monitorare le proprie emissioni per arrivare al Net Zero entro il 2050. E anche il mondo della finanza \u00e8 chiamato all\u2019appello. \u201cComprendere questo processo richiede tempo e denaro\u201d, osserva Jancovici, che oltre al ruolo in Carbone 4 \u00e8 presidente fondatore del think-tank The Shift Project, \u201ce un\u2019azienda nel settore finanziario che non si dedichi a capire i processi a sviluppare le metriche e a formare le persone, investendo almeno il 5% della spesa IT in questo processo non sta affrontando seriamente la questione\u201d. \u201cPer diventare carbon neutral entro il 2050 dovremmo diminuire le emissioni di un 5 % ogni anno. Questa cifra, apparentemente, potrebbe sembrare abbastanza piccola da potere essere effettivamente raggiungibile\u201d spiega Jancovici, \u201cma, tale percentuale, coincide con la riduzione registrata nel 2020, anno contraddistinto dalla pandemia che ha costretto a una chiusura forzata per diversi mesi tutte le pi\u00f9 grandi economie mondiali. Sarebbe come dire che per rispettare tale obiettivo dovremmo avere le stesse chiusure delle attivit\u00e0 che quelle registrate durante una pandemia per ogni anno fino al 2050\u201d.  Il punto centrale della questione \u00e8, infatti, che l\u2019energia \u00e8 alla base di tutti i nostri processi produttivi e riuscire a centrare l\u2019obiettivo di decarbonizzazione mantenendo inalterato il Pil \u00e8 una sfida quanto meno ardua. Il passaggio alla produzione di energia senza emissioni di carbonio nell\u2019atmosfera non \u00e8 dietro l\u2019angolo. Per far fronte al costante peggioramento della situazione, dovremmo aumentare l\u2019utilizzo di energia proveniente da fonti rinnovabili, quali per esempio l\u2019eolico e il solare. Bisogna per\u00f2 considerare che la nostra economia per produrre energia si fonda per l\u201980% su fonti fossili, mentre la fonte rinnovabile con pi\u00f9 peso nel computo totale \u00e8 sorprendentemente l\u2019energia prodotta da centrali idroelettriche con il 5%, invece, nonostante se ne parli molto, l\u2019eolico e il solare pesano solo per il 2% e l\u20191%. Questi dati forniscono un\u2019idea, per quanto essa possa sembrare generale e semplicistica, dell\u2019entit\u00e0 del problema.  \u201cAnche nel caso in cui si volessero sostituire le macchine, che funzionano con combustibili fossili, non basterebbe il capitale umano per sopperire a tutta la produzione derivante dall\u2019utilizzo delle macchine e anche la strada delle limitazioni\u201d, rileva Jancovici, \u201cnon sarebbe una decisione accolta a cuor leggero da tutti\u201d. Inoltre il divario in termini di efficienza tra rinnovabili e combustibili fossili rimane sostanziale, basti pensare che per spostare un auto di 3 metri servono 3 millilitri di benzina oppure 10 metri cubi di aria, il cui sfruttamento sarebbe per\u00f2 condizionato dalla natura variabile del fenomeno meteorologico. La logica conseguenza, ossia lo stoccaggio dell\u2019energia generata per poterla cos\u00ec utilizzare quando se ne ha pi\u00f9 bisogno, porterebbe per\u00f2 a uno sfruttamento di metallo per costruire gli accumulatori senza precedenti (1 a 100 \u00e8 la scala di consumo di metallo relativa a centralizzazione o decentralizzazione della risorsa), evidenziando quindi grossi limiti. \u201cPer affrontare il problema dovremmo fissare dei limiti alle emissioni, cosa che per\u00f2 \u00e8 sgradita per le conseguenze che comporta. Non si pu\u00f2 sperare in una magica soluzione tecnica\u201d, conclude Jancovici, \u201cper capire come agire e come convogliare i propri investimenti, abbiamo messo a punto un indicatore che calcola \u201ccarbon footprint\u201d della propria attivit\u00e0 attraverso tutta la catena del valore un esercizio lungo ma che andrebbe fatto in modo sistematico prima di prendere una decisione di investimento. Non c\u2019\u00e8 una risposta predefinita su settori buoni o meno\u201d, Ma quando si entra nel tema tecnico di come calcolare le emissioni si incontrano altre sfide. Le emissioni rappresentano un parametro difficile da misurare e valutare soprattutto nel caso delle emissioni Scope 3. Esse rappresentano circa il 95% del totale di cui 20% emissioni upstream e 75% downstream. La vastit\u00e0 delle aree in cui questo tipo di emissioni rientra, le rende difficile da calcolare e questo si riflette molto spesso in una mancanza di dati riportati dalle societ\u00e0. Pochissime forniscono i dati sulle emissioni Scope 3 e soltanto quelle di grandi dimensioni riportano le Scope 1 e 2, le societ\u00e0 pi\u00f9 piccole invece sono ancora molto indietro sulle attivit\u00e0 di monitoraggio penalizzate dal fatto che queste pratiche impongono anche costi ulteriori per l\u2019impresa. \u201cLa Francia, da questo punto di vista\u201d, fa notare  Wilmotte specialista di Carbon 4 e membro del Technical Expert Group on Sustainable Finance of the European Commission, \u201c\u00e8 l\u2019unica nazione al mondo a prevedere l\u2019obbligo di reporting delle emissioni comprese le Scope 3\u201d. Per avere un giudizio su un\u2019azienda occorre non solo guardare le emissioni passate, ma bisogna cercare di capire la proiezione di quelle future, analizzando le dichiarazioni, ma anche gli investimenti e le strategie per capire se il management \u00e8 in grado di trasformare l\u2019azienda. Le logiche di misurazione e calcolo delle emissioni gi\u00e0 complesse vanno ad essere ulteriormente complicate una volta che devono essere considerate all\u2019interno di un portafoglio. Per ovviare a questo problema solitamente si costruisce un portafoglio benchmark, tarato per raggiungere il target desiderato, che fornisce un riferimento e un metro a cui paragonare il portafoglio cosicch\u00e8 si possa dare comunque un giudizio sulla aderenza dello stesso agli obiettivi futuri. \u201cIn questo modo possiamo capire se le emissioni del portafoglio sono in linea con un innalzamento della temperatura di 1,5C\u00b0 come vogliono gli Accordi di Parigi oppure 2C\u00b0 o superiore\u201d conclude Wilmotte."}