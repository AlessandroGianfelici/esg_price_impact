{"date": "20210211", "category": "Decarbonizzazione", "title": "Enel X e Legambiente, insieme per contribuire alla decarbonizzazione del settore marittimo", "text": "Lo studio condotto da Enel X e Legambiente traccia per la prima volta la rotta da seguire per accelerare la decarbonizzazione del settore marittimo, un\u2019importante opportunit\u00e0 di innovazione, rafforzamento della filiera industriale del Paese e riduzione dell\u2019inquinamento nelle citt\u00e0 portuali italiane Sei le azioni chiave a cui dare priorit\u00e0: innovazione tecnologica puntando sul cold ironing, digitalizzazione, efficientamento energetico degli scali, integrazione tra porti e rete ferroviaria, progressiva elettrificazione dei consumi con fonti rinnovabili e supporto all\u2019adeguamento degli scali e della flotta navale. Nella lotta alla crisi climatica un importante contributo pu\u00f2 arrivare dalla decarbonizzazione del trasporto marittimo, reso possibile grazie ai progressi tecnologici che consentono oggi l\u2019elettrificazione dei consumi navali in porto oltre che della logistica e della attivit\u00e0 portuali di terra. Le emissioni associate a questo settore sono stimate in 940 milioni di tonnellate di CO2 all\u2019anno, pari a circa il 2,5% delle emissioni globali di gas serra. Se non saranno messe in atto rapidamente delle misure di mitigazione, tali emissioni rischiano di aumentare in modo significativo. Infatti, secondo lo studio dell\u2019International Maritime Organization (IMO), mantenendo invariata la situazione attuale, le emissioni del trasporto marittimo potrebbero aumentare tra il 50% e il 250% entro il 2050 e compromettere gli obiettivi dell\u2019accordo di Parigi. Focus principale dello studio \u00e8 il cold ironing, su cui sta crescendo l\u2019attenzione e l\u2019interesse da parte delle amministrazioni portuali che stanno sviluppando progetti di elettrificazione. Il cold ironing \u00e8 un processo che permette lo spegnimento dei motori navali durante l\u2019ormeggio in porto, basandosi sull\u2019allacciamento dell\u2019imbarcazione alla rete elettrica. In questo modo viene ridotto l\u2019inquinamento durante la fase finale del viaggio. Per quanto riguarda il trasporto marittimo a zero emissioni, nel report si analizza quello legato all\u2019idrogeno rinnovabile, l\u2019ammoniaca rinnovabile o le batterie da elettricit\u00e0 verde. La scelta della tecnologia dipender\u00e0 anche dalla distanza che le singole navi devono percorrere. L\u2019uso di batterie per alimentare i motori elettrici delle imbarcazioni. Ad esempio, l\u2019uso di batterie per alimentare i motori elettrici delle imbarcazioni potrebbe diventare una soluzione diffusa per i trasporti a corto raggio nel breve futuro. Gi\u00e0 oggi piccole navi alimentate a batteria eseguono servizi di linea in Cina e Norvegia. Per costruire una filiera del trasporto merci sostenibile occorre inoltre integrare le infrastrutture portuali con quelle ferroviarie, in modo da rendere competitiva la filiera logistica. Per questo Legambiente ed Enel X sottolineano l\u2019importanza di attivare dei corridoi green. Gran parte dei porti italiani sono dotati di connessione alla rete ferroviaria nazionale e molti di questi collegamenti risultano essere elettrificati, ma per garantire filiere efficienti occorre fare in modo che queste connessioni siano garantite in tutti i porti principali e con efficienti raccordi alla rete, per ridurre i tempi, cos\u00ec come di infrastrutture logistiche di smistamento nei porti o nell\u2019entroterra."}