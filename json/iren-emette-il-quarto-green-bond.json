{"date": "20201211", "category": "Il 57% del debito totale dell'azienda \u00e8 finanziato da strumenti sostenibili", "title": "Iren emette il quarto green bond", "text": "Iren ha concluso con pieno successo l\u2019emissione di un Green Bond, rafforzando ulteriormente\u00a0il percorso intrapreso nell\u2019ambito della Finanza Sostenibile e risultando la prima multiutility italiana per numero di strumenti emessi in questo formato con 4 Green Bond per complessivi 1.800 milioni di euro.  Il collocamento obbligazionario effettuato, con rating atteso BBB per Fitch in linea con quello di Iren, si caratterizza per un importo complessivo di 300 milioni di euro a valere sul Programma Euro Medium Term\u00a0\u00a0Notes, EMTN,\u00a0\u00a0da\u00a0\u00a04\u00a0\u00a0miliardi\u00a0\u00a0di\u00a0\u00a0euro rinnovato\u00a0\u00a0in\u00a0\u00a0data\u00a0\u00a09\u00a0\u00a0Dicembre\u00a0\u00a02020. I titoli, che hanno un taglio unitario minimo di 100 mila euro e scadono il 17 Gennaio 2031, pagano una cedola lorda annua pari a 0,25 % e sono stati collocati a un prezzo di emissione pari a 99,030%. Il tasso di rendimento lordo effettivo a scadenza \u00e8 pari a 0,348% corrispondente ad un rendimento di 64 punti base sopra il tasso midswap. La data di regolamento \u00e8 stata fissata per il 17 dicembre 2020.\u00a0 Si prevede che il nuovo green bond sia quotato sul mercato regolamentato della Borsa Irlandese, Euronext Dublin, e sia ammesso a negoziazione sul sistema \u201cExtraMOT PRO\u201d organizzato e gestito da Borsa Italiana nel segmento dedicato agli strumenti di tipo green. L\u2019operazione ha fatto registrare una domanda complessiva superiore a 675 milioni alla comunicazione della final guidance, adesioni oltre 2 volte l\u2019ammontare offerto, con un\u2019elevata qualit\u00e0, un\u2019ampia diversificazione geografica e con una significativa partecipazione, circa il 70 %, da parte degli Investitori Socialmente Responsabili, SRI.  Il Green Bond emesso in data odierna \u00e8 destinato al finanziamento di progetti che concorrono alla realizzazione degli obiettivi di sostenibilit\u00e0 definiti nel Piano Industriale Iren al 2025. Si tratta, in particolare, di progetti focalizzati sul recupero per dare nuova vita alla plastica, sullo sviluppo del teleriscaldamento e\u00a0 sul miglioramento dei processi depurativi, che\u00a0 concretizzano la visione di Multicircle Economy che caratterizza la strategia di Iren, in linea con gli obiettivi di sviluppo sostenibile delle nazioni unite al 2030. L\u2019impegno di Iren ad uno sviluppo sostenibile \u00e8 evidenziato anche dal recente ingresso nella A list del CDP che ha riconosciuto il valore delle azioni e delle strategie messe in campo per ridurre le emissioni, mitigare i cambiamenti climatici e sviluppare un\u2019economia a basse emissioni di carbonio. L\u2019elenco dei progetti rifinanziati dal Green Bond \u00e8 stato definito da Iren e la sua corrispondenza a precisi criteri ambientali \u00e8 assicurata da un ente esterno, DNV GL. L\u2019operazione di collocamento \u00e8 stata curata da Unicredit. Massimiliano Bianco, AD e DG di Iren, ha dichiarato: \u201cL\u2019emissione odierna conferma ulteriormente l\u2019impegno di Iren a raggiungere gli obiettivi fissati nel piano industriale comunicato a fine settembre, nel quale oltre 2 miliardi di euro sono destinati a progetti sostenibili coerenti con la nostra visione di Multicircle Economy. I fondi raccolti permetteranno di finanziare progetti che contribuiranno ad incrementare la redditivit\u00e0 del Gruppo, raggiungere i target di sostenibilit\u00e0 di medio e lungo termine e migliorare la qualit\u00e0 della vita nei nostri territori. Il successo dell\u2019emissione obbligazionaria odierna \u00e8 un segnale\u00a0 forte da parte dei mercati\u00a0 che\u00a0 riconoscono al Gruppo un forte profilo di sostenibilit\u00e0 finanziaria, ambientale e sociale. Oggi Iren \u00e8 l\u2019unica multiutility italiana ad aver emesso quattro Green Bond che rappresentano, congiuntamente con altri strumenti di finanza sostenibile, circa il 57 % del debito totale.\u201d"}