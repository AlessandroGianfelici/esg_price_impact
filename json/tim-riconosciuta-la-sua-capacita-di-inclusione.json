{"date": "20210415", "category": "Diversity Brand Index", "title": "Tim, riconosciuta la sua capacit\u00e0 di inclusione", "text": "Tim si conferma tra le aziende pi\u00f9 inclusive in Italia. Secondo quanto rilevato dal \u201cDiversity Brand Index\u201d, la ricerca realizzata dall\u2019organizzazione no profit Diversity e dalla societ\u00e0 di consulenza Focus Management, il Gruppo, per il quarto anno consecutivo, \u00e8 tra i 21 brand valutati come maggiormente inclusivi da consumatori ed esperti del settore. L\u2019indice misura il livello di inclusione dei brand verificandone il reale impegno sui temi dell\u2019inclusione e della diversit\u00e0, sempre pi\u00f9 determinanti nelle scelte d\u2019acquisto dei clienti. I risultati del Diversity Brand Index 2021 sono stati presentati in streaming in occasione del Diversity Brand Summit 2021 (DBS), l\u2019appuntamento giunto alla sua quarta edizione che rappresenta un\u2019occasione di confronto unica sul valore etico ed economico dell\u2019inclusione. L\u2019attenzione di Tim, rivolta alla valorizzazione di tutti i tipi di diversit\u00e0, \u00e8 sempre elevata e comprende tutte le politiche di gestione del personale dal recruiting, allo sviluppo e alla formazione. Luciano Sale, Direttore Human Resources, Organization & Real Estate TIM, ha commentato: \u201cQuesto riconoscimento conferma l\u2019importanza del programma di iniziative messe in piedi dall\u2019azienda. Inclusione per noi significa favorire la creazione di un ambiente in cui nessuna persona rimane indietro. Significa generare valore all\u2019interno di una comunit\u00e0 attiva e viva, quella composta dalle persone di TIM, che si incontra e si rinnova giorno dopo giorno, producendo innovazione e attraendo talento. Significa valorizzare il contributo e l\u2019unicit\u00e0 di ogni singola persona, elemento imprescindibile per la societ\u00e0 e per l\u2019azienda. Significa dare spazio ad ogni diversit\u00e0 e scegliere percorsi di inclusione personalizzati\u201d."}