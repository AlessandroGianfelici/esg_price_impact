{"date": "20210421", "category": "Forum per la finanza sostenibile", "title": "Merito creditizio e sostenibilit\u00e0: gli indicatori patrimoniali non bastano", "text": "Integrare i criteri ESG nel processo di valutazione del merito creditizio \u00e8 la nuova frontiera della finanza sostenibile. La sostenibilit\u00e0 diventa cos\u00ec sempre pi\u00f9 elemento centrale da integrare nelle analisi di rischio e da considerare per creare valore e vantaggio competitivo. E in questo processo un ruolo determinante \u00e8 svolto dalla quantificazione dei KPI e dalla selezione delle metriche ESG, ma non ci si pu\u00f2 limitare ai dati numerici. Una funzione rilevante, ad esempio, pu\u00f2 essere svolta dal private equity, ponte tra pmi e mondo del credito. Sono questi alcuni dei messaggi pi\u00f9 significativi del webinar organizzato dal Forum per la Finanza sostenibile \u201cL\u2019integrazione dei criteri ESG nella valutazione del merito creditizio\u201d. In particolare Giovanni Aquaro, finance sector lead di Erm, ha sottolineato: \u201cL\u2019integrazione dei criteri ESG \u00e8 utile, se usata in una visione prospettica, come elemento discriminante per determinare il valore intrinseco dell\u2019azienda\u201d.\u00a0 E i vantaggi dell\u2019utilizzo dei criteri ESG per il merito creditizio non sono pochi: E il gestore di Private Equity ha un ruolo di primo piano nel testare l\u2019utilit\u00e0 dell\u2019integrazione dell\u2019analisi ESG nella valutazione del merito creditizio, come sottolinea Alessandra Petera, Dea Capital Alternative Funds SGR. \u201cIl nostro ruolo di intermediazione tra l\u2019erogatore del credito, la banca, e il percettore, le PMI, \u00e8 molto legato alle metriche ESG. Specie nelle condizioni attuali\u201d osserva rappresentante del fondo Dea Capital Alternative, \u201cgli indicatori patrimoniali rischiano di essere molto poveri. I criteri ESG sono utili, ma vanno standardizzati a partire da una pi\u00f9 profonda materialit\u00e0 dei dati per renderli pi\u00f9 robusti\u201d. L\u2019approccio alle imprese, sottolinea Patera, deve essere basato su dialogo ed engagement con forte focus sulla governance. Per Roberto Del Giudice, Fondo Italiano d\u2019Investimento a proposito dell\u2019ultimo finanziamento ESG linked ricevuto dal Fondo Italiano d\u2019 Investimento: \u201cIn questo rapporto il nostro ruolo \u00e8 duplice, da un lato siamo la tipica PMI che riceve un finanziamento dalle banche e dall\u2019altro siamo un fondo di fondi. Con questo finanziamento il pricing del nostro debito \u00e8 legato alla performance ESG, rendicontata trimestralmente da PRI. Sulla performance incidono due fattori: la nostra performance ESG e la performance ESG dei singoli fondi presenti nel nostro portafoglio\u201d. E sul ruolo degli istituti di credito Mario La Torre, Universit\u00e0 La Sapienza di Roma, ha affermato: \u201cProviamo a pensare al bilancio della banca che ha erogato il finanziamento ESG linked. In quel caso abbiamo una voce dell\u2019attivo ancorato ai criteri ESG e dall\u2019altra parte nasce la necessit\u00e0 di avere anche dal lato del passivo una politica di raccolta legata ai criteri ESG. Questo processo ci porter\u00e0 verso la contabilit\u00e0 integrata\u201d. Infine \u201cLa regolamentazione sui criteri ESG \u00e8 trasversale e in fase di sviluppo, stiamo passando da una serie di interventi di soft law a quelli di tipo hard law. Un esempio su tutti \u00e8 la SFDR, nello specifico la distinzione tra l\u2019art.8 e l\u2019art.9 \u00e8 un passo concreto verso la standardizzazione. Infatti l\u2019intermediario finanziario \u00e8 chiamato a definire la sua performance ESG, attraverso l\u2019art.8, e definire la sua performance di Impact investing, attraverso l\u2019art.9. Questa distinzione \u00e8 un passo in avanti verso criteri netti e oggettivi di valutazione e classificazione.\u201d \u2013 ha commentato Roberto Randazzo, Politecnico di Milano."}