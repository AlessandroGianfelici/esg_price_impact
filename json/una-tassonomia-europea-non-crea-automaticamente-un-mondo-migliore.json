{"date": "20210414", "category": "L'opinione di Bert Flossbach, co-fondatore di Flossbach von Storch", "title": "Una tassonomia europea non crea automaticamente un mondo migliore", "text": "Le questioni ambientali, sociali e di buona governance aziendale hanno sempre pi\u00f9 un ruolo fondamentale per la collettivit\u00e0. \u00c8 innegabile che i costi del cambiamento climatico, o meglio dei suoi effetti sulla societ\u00e0 e sulla politica, finiranno per indebolire la crescita economica.Secondo il Fondo Monetario Internazionale, se il riscaldamento globale proseguir\u00e0 in modo ininterrotto, il reddito reale pro-capite globale diminuir\u00e0 dello 0,8 % entro il 2030. L\u2019onere su contribuenti, imprese e bilanci nazionali dipender\u00e0 dall\u2019entit\u00e0 degli interventi dei governi. I gestori di patrimoni, le banche e persino la Banca Centrale Europea (Bce) dovranno contribuire a riorientare i flussi di capitali nel modo pi\u00f9 ecologico e socialmente responsabile possibile. Dal momento che per farlo servono linee guida chiare, a livello europeo \u00e8 stato istituito un \u201cHigh-Level Expert Group\u201d, che sta gi\u00e0 lavorando a una sorta di tassonomia per stabilire quali siano le attivit\u00e0 economiche classificabili come (ecologicamente) sostenibili. Secondo questo sistema, un investimento \u00e8 considerato sostenibile solo se contribuisce in modo significativo ad almeno uno di sei diversi obiettivi ambientali, che vanno dalla protezione del clima alla preservazione di ecosistemi sani, senza violarne nessuno. Non mancano questioni controverse, come la classificazione dell\u2019energia nucleare, considerata da alcuni come sostenibile e da altri alla stregua del carbone. Riguardo i veicoli a combustione interna, nel giugno 2019, il \u201cTechnical Expert Group on Sustainable Finance\u201d (TEG) ha proposto un limite di emissioni di soli 50 grammi di CO2 per chilometro (meno della met\u00e0 degli attuali obiettivi) e a partire dal 2026 il valore soglia dovrebbe scendere a zero. A quel punto, i produttori di automobili con motore a combustione non sarebbero pi\u00f9 classificati come ecologici. Questo dimostra l\u2019importanza della tassonomia nell\u2019ambito degli investimenti sostenibili, ma anche che non esiste un manuale d\u2019istruzioni valido per tutte le casistiche dei singoli titoli. Dal momento che praticamente nessun gestore patrimoniale \u00e8 in grado di eseguire in maniera opportuna la valutazione di sostenibilit\u00e0 richiesta per tutte le societ\u00e0 in portafoglio, \u00e8 qui che entrano in gioco le agenzie di rating specializzate sui fattori ESG. Sono loro a dover condurre un\u2019analisi dettagliata e separare con una linea netta \u201ci buoni dai cattivi\u201d.  Questo \u00e8 relativamente semplice per variabili facilmente misurabili, come le emissioni di CO2, ma quasi impossibile per altri fattori. Ecco dunque che la linea di demarcazione che dovrebbe essere sottile diventa spesso molto larga e cambia oltretutto a seconda della mano che la traccia. Negli ultimi anni, Warren Buffett ha investito circa 30 miliardi di dollari in turbine eoliche nello Stato americano dell\u2019Iowa attraverso una societ\u00e0 della sua holding Berkshire Hathaway. Il motivo? La sua volont\u00e0 di trasformare l\u2019Iowa nell\u2019Arabia Saudita del vento. Ma invece di proclamare questa sua ambizione come un grande contributo alla lotta contro il cambiamento climatico e ottenere cos\u00ec il miglior rating ESG possibile, Buffett ha sottolineato la funzione di catalizzatore delle misure fiscali, dando esempio al contempo di una comunicazione onesta e di una buona governance aziendale, seppure non premiata con punteggi ESG elevati, come dimostra il rating BB attribuito da MSCI a Berkshire, a nostro avviso poco appropriato. Quanto sopra evidenzia come, in realt\u00e0, il limite della tassonomia. Se i politici stabiliscono le giuste condizioni quadro, cio\u00e8 decidono un mix intelligente di sgravi e oneri, allora anche il denaro degli investitori fluisce nella direzione desiderata. Se invece la volont\u00e0 politica o il desiderio ecologico cercano di superare le leggi economiche e metodologiche, non si otterr\u00e0 mai l\u2019effetto sperato. In definitiva, la tassonomia dell\u2019UE potrebbe addirittura diventare una minaccia per la protezione del clima e per altri obiettivi ESG, perch\u00e9 il capitale rischia di non confluire dove pi\u00f9 aiuterebbe l\u2019ambiente e la societ\u00e0, ma dove si avrebbe il miglior punteggio ESG. Le sfide del cambiamento climatico si possono affrontare solo con una politica climatica efficiente, con le nuove tecnologie e con un\u2019economia prospera. Una tassonomia europea non crea automaticamente un mondo migliore, cos\u00ec un tetto massimo agli affitti non aumenta il numero di alloggi e la nazionalizzazione delle imprese non garantisce posti di lavoro sicuri. Con una regolamentazione eccessiva e indiscriminata, la politica non riuscir\u00e0 mai a risolvere i grandi problemi della societ\u00e0 e degli ecosistemi. Quantit\u00e0 non significa necessariamente qualit\u00e0."}