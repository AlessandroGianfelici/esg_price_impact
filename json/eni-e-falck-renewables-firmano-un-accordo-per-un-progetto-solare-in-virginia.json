{"date": "20201117", "category": "Energia solare", "title": "Eni e Falck Renewables firmano un accordo per un progetto solare in Virginia", "text": "Eni New Energy, la controllata statunitense di Eni, e Falck Renewables, attraverso Novis, societ\u00e0 partecipata rispettivamente al 49% e 51%, hanno firmato un accordo con Savion per l\u2019acquisizione del progetto solare \u201cready to build\u201d\u00a0Westmoreland da 30 MW situato nel Westmoreland County, Virginia. L\u2019acquisizione del progetto, da parte di Novis, \u00e8 soggetta ad alcune condizioni sospensive ed \u00e8 prevista entro la fine di novembre. Novis fornir\u00e0 pannelli\u00a0safe harbor, finalizzer\u00e0 il finanziamento e gestir\u00e0 la costruzione del progetto. I costi stimati per lo sviluppo, la costruzione e la transazione sono pari a 35 milioni di dollari. La realizzazione del progetto \u00e8 in linea con il Piano Industriale. Una volta entrato in esercizio, l\u2019impianto fornir\u00e0 energia solare pulita a una\u00a0utility\u00a0regionale per il fabbisogno di consumatori finali e industrie per i prossimi decenni, evitando oltre 33.000 tonnellate di CO2\u00a0all\u2019anno. L\u2019entrata in esercizio dell\u2019impianto \u00e8 attesa nel terzo trimestre 2021. Toni Volpe, AD di Falck Renewables, ha commentato: \u201cProsegue la nostra crescita nel mercato statunitense con un portafoglio diversificato di asset rinnovabili. Novis si focalizzer\u00e0 sulla costruzione, il finanziamento e la gestione ottimale dell\u2019asset. Questo nuovo progetto amplier\u00e0 ulteriormente il nostro portafoglio di asset operativi negli Stati Uniti nel 2021 e rappresenta un ulteriore passo avanti verso il raggiungimento degli obiettivi di crescita sostenibile\u201d. Massimo Mondazzi, DGdell\u2019unit\u00e0 di business Energy Evolution di Eni, ha commentato: \u201cQuesto accordo rappresenta per Eni un ulteriore passo verso il raggiungimento degli obiettivi di sviluppo della capacit\u00e0 di generazione da fonti rinnovabili. La nostra strategia \u00e8 molto chiara, cos\u00ec come il nostro impegno a ridurre dell\u201980% le emissioni dirette ed indirette di CO2, ed affianca alle rinnovabili lo sviluppo dei bio-carburanti e della chimica bio e da riciclo, con l\u2019intento di offrire ai nostri clienti una quota sempre crescente di prodotti interamente sostenibili\u201d."}