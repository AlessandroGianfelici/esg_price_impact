{"date": "20201124", "category": "Plafond da 6 mld per lo sviluppo dell'economia circolare", "title": "Intesa SanPaolo, finanzia per 10 mln lo sviluppo nell\u2019economia circolare di JRS Silvatem", "text": "Intesa Sanpaolo ha erogato un finanziamento di 10 milioni di euro a JRS Silvatem Ingredients. Il finanziamento fa parte del plafond di 6 miliardi di euro che Intesa ha destinato allo sviluppo dell\u2019Economia Circolare. Nel Nord Ovest ne hanno gi\u00e0 beneficiato 15 progetti per un ammontare di 15 milioni di euro. La societ\u00e0 fa capo al gruppo cuneese\u00a0Silvateam, attivo, tra gli altri, nel settore\u00a0food ingredients, in particolare nella produzione di pectina ed addensanti per l\u2019industria alimentare. L\u2019investimento \u00e8 finalizzato ad una nuova\u00a0linea produttiva,\u00a0altamente efficiente\u00a0e\u00a0a basso impatto energetico. Servir\u00e0 a produrre fibra alimentare a partire da uno scarto di produzione della pectina, il cosiddetto pastazzo, da cui si ottiene un ingrediente del tutto naturale e commercializzabile,\u00a0completando in maniera circolare\u00a0ed\u00a0ecosostenibile il ciclo produttivo. L\u2019impianto verr\u00e0 installato nello\u00a0stabilimento di Rende, a\u00a0Cosenza. Nel 2019 il Gruppo Silvateam ha siglato una joint venture con la Josef Rettenmaier Holding Europa in base alla quale il gruppo tedesco, leader mondiale nel settore delle fibre vegetali, \u00e8 entrato nel capitale della JRS Silvateam Ingredients. Massimiliano Bonzo,\u00a0CEO di JRS Silvateam Ingredients\u00a0ha dichiarato:\u00a0\u201cL\u2019operazione di nuova finanza perfezionata con il Gruppo Intesa Sanpaolo, unitamente al supporto del nostro partner tedesco, sosterr\u00e0 un ambizioso piano di investimenti che permetter\u00e0 di sviluppare la societ\u00e0 in modo significativo e nei tempi previsti\u201d.\u00a0 Teresio Testa,\u00a0Direttore regionale\u00a0Piemonte, Valle d\u2019Aosta\u00a0e\u00a0Liguria\u00a0di\u00a0Intesa Sanpaolo ha commentato:\u00a0\u201cIl nostro impegno per sostenere la fondamentale transizione verso un\u2019economia\u00a0green\u00a0\u00e8 massimo e sono colpito dalla recettivit\u00e0 e dalla visione delle aziende di questo territorio, nonostante il momento complesso. \u00c8 un cambiamento che supportiamo con mezzi finanziari, ma mettiamo a disposizione delle imprese anche formazione, un team di ingegneri specializzati nella valutazione dei progetti e agevoliamo l\u2019incontro tra domanda e offerta di soluzioni circolari. Oltre al plafond di 5 miliardi, portato a 6 per includere UBI Banca, nel 2020 abbiamo stanziato 2 miliardi per gli investimenti\u00a0ESG\u00a0delle PMI, in coerenza con il Piano della Commissione Europea per una crescita sostenibile. Dal punto di vista della Banca, un\u2019azienda che investe in sostenibilit\u00e0 \u00e8 meno rischiosa, in quanto mostra capacit\u00e0 di resilienza e volont\u00e0 di innovare\u201d."}