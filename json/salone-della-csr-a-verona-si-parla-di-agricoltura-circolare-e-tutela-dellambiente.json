{"date": "20210419", "category": "La tappa di Verona del Salone della CSR", "title": "Salone della CSR, a Verona si parla di agricoltura circolare e tutela dell\u2019ambiente", "text": "Il tema del rapporto tra alimentazione, coltivazione e sostenibilit\u00e0 sar\u00e0 affrontato alla tappa di Verona del Salone della CSR e dell\u2019innovazione sociale. L\u2019incontro, realizzato in collaborazione con l\u2019Universit\u00e0 di Verona e con RIS \u2013 Rete Innovazione Sostenibile, si intitola Dalla terra alla tavola: filiere responsabili e sar\u00e0 trasmesso in diretta streaming mercoled\u00ec 21 aprile 2021 dalle 10 alle 12:30.  \u201cSiamo giunti alla quinta tappa veronese del salone \u2013 sottolinea Silvia Cantele, docente del Dipartimento di Economia Aziendale e componente della Commissione RUS (Rete delle Universit\u00e0 per lo Sviluppo Sostenibile) dell\u2019Universit\u00e0 di Verona \u2013 e abbiamo deciso di dedicarla alle filiere dell\u2019agroalimentare, sia per la rilevanza di questo settore nell\u2019economia veronese e vicentina, sia per enfatizzare come la sostenibilit\u00e0 travalichi i confini dell\u2019impresa e debba essere gestita in un\u2019ottica collaborativa: non \u00e8 facile ma \u00e8 l\u2019unica via per risultati efficaci a livello di sistema\u201d. \u201cLa sostenibilit\u00e0 nella filiera agroalimentare, al centro dell\u2019attenzione nella tappa di Verona, \u00e8 sempre pi\u00f9 importante \u2013 afferma Rossella Sobrero, del Gruppo promotore del Salone, \u2013 aumenta l\u2019interesse delle persone verso i prodotti che vengono portati in tavola, cresce il consumo critico di alimenti e bevande, aumenta l\u2019attenzione alla sostenibilit\u00e0 anche tra chi produce\u201d. La tappa di Verona del Salone sar\u00e0 aperta da Federico Brunetti dell\u2019Universit\u00e0 degli Studi di Verona. Seguiranno due sessioni di dibattito durante le quali imprese e organizzazioni metteranno a confronto le proprie esperienze di sostenibilit\u00e0.\u00a0 Produrre sostenibile: le esperienze delle organizzazioni del territorio sar\u00e0 l\u2019argomento della prima sessione coordinata da Lorenzo Orlandi, presidente di RIS \u2013 Rete Innovazione Sostenibile. Interverranno Lucia di Marzo, socia dell\u2019azienda agricola La Pesenata, Giovanni Alenghi, Direttore della Filiale di Verona di Banca Etica, Pierluigi Guarise, Direttore Generale del Consorzio Agrario del Nord Est, Gianluca Maroso, Responsabile gestione qualit\u00e0 di Latterie Vicentine SCA, Giovanni Fanin, Finance & Risk Manager di Cereal Docks.\u00a0 La seconda sessione, Consumare responsabile: le esperienze delle imprese del territorio. Parteciperanno Andrea Rigoni, Presidente di Rigoni di Asiago, Riccardo Strukul, Fondatore di The Cotton Bag, Emiliano Bonadio, CSR Manager di EcorNatura S\u00ec.  Inoltre, la chef Chiara Pavan racconter\u00e0 poi l\u2019esperienza del ristorante Venissa con una video testimonianza. "}