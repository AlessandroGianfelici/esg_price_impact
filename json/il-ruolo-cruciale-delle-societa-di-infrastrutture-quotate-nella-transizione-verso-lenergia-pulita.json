{"date": "20210514", "category": "L'opinione di Xavier Chollet e Christian di Pictet AM Roessing", "title": "Il ruolo cruciale delle societ\u00e0 di infrastrutture quotate nella transizione verso l\u2019energia pulita", "text": "Perch\u00e9 i titoli legati all\u2019energia pulita dovrebbero essere presi in considerazione come parte di un\u2019esposizione al settore delle infrastrutture. 1. Attivit\u00e0 legate alle infrastrutture per gli investitori istituzionali Migliorare le infrastrutture pu\u00f2 stimolare la produttivit\u00e0 di un\u2019economia. Vale la pena investire in questo settore. Come investimenti, attivit\u00e0 reali come le reti elettriche e le centrali idroelettriche tendono afornire flussi di cassa stabili e protetti dall\u2019inflazione. Possono anche offrire rendimenti non correlati a quelli di azioni e obbligazioni. Ecco perch\u00e9 gli investitori istituzionali con passivit\u00e0 a lungo termine \u2013 fondi pensione e compagnie assicurative \u2013 da decenni allocano capitale nelle infrastrutture. Secondo l\u2019OCSE, nel corso degli anni hanno accumulato oltre 1.000 miliardi di dollari in investimenti in infrastrutture. L\u2019attrattiva dei titoli legati alle infrastrutture per questo gruppo di investitori \u00e8 destinata a crescere ancora di pi\u00f9 nel prossimo decennio, soprattutto nel settore dell\u2019energia pulita. Con Stati Uniti, Europa e Cina in procinto di spendere miliardi di dollari per una ripresa \u201cverde\u201d, una vasta gamma di attivit\u00e0 sostenibili e legate alle energie rinnovabili \u00e8 destinata a una rapida crescita, come gli impianti eolici e solari, le reti elettriche rinnovabili, le infrastrutture per veicoli elettrici e gli edifici ecocompatibili. Nel tempo, faranno la parte del leone tra le nuove attivit\u00e0 infrastrutturali e gli investitori sono attenti a queste tendenze. In un recente sondaggio, oltre l\u201980% degli investitori istituzionali ha dichiarato di aspettarsi che il settore dell\u2019energia pulita sar\u00e0 la fonte primaria di investimento nelle infrastrutture nei prossimi 10 anni. Ci\u00f2 che potrebbe tuttavia sfuggire agli investitori \u00e8 che tali opportunit\u00e0 non saranno limitate ai mercati privati. \u00c8 altrettanto probabile che si presentino attraverso titoli quotati. L\u2019opportunit\u00e0 offerta dall\u2019investimento nelle infrastrutture In generale, gli investitori istituzionali allocano circa il 6% degli investimenti del loro portafoglio alle infrastrutture, con le attivit\u00e0 private che costituiscono la maggior parte di questi investimenti (si veda la Fig. 1). Tale scelta si \u00e8 rivelata saggia: le societ\u00e0 di infrastrutture non quotate hanno fornito rendimenti totali prossimi al 14% annualizzato nell\u2019ultimo decennio. Sebbene l\u2019investimento nelle infrastrutture avvenga generalmente sotto forma di investimento privato, ci sono buone ragioni per ritenere che in futuro questa potrebbe non essere pi\u00f9 la scelta di base. In alcuni settori, le societ\u00e0 di infrastrutture quotate \u2013 ossia societ\u00e0 quotate che costruiscono, gestiscono e possiedono beni immobili \u2013 si stanno diffondendo rapidamente come alternativa credibile agli investimenti diretti. Vi sono diverse ragioni per questo fenomeno. Innanzitutto, esiste uno squilibrio evidente fra l\u2019offerta e la domanda di attivit\u00e0 gestite privatamente. Negli ultimi anni, le infrastrutture private sono diventate una classe di attivi molto richiesta e, di conseguenza, costosa. La disponibilit\u00e0 di investimenti in infrastrutture private e di alta qualit\u00e0 \u00e8 limitata, in parte a causa di tempi tecnici di progettazione, approvazione e acquisizione di progetti di vaste proporzioni. A dimostrazione di ci\u00f2, la spesa pubblica totale degli Stati Uniti per le infrastrutture \u00e8 stata solo il 2,3% del PIL nel 2017, inferiore alla media dagli anni \u201980, che si attestava a circa il 2,5%. Ci\u00f2, a sua volta, ha portato a un aumento delle valutazioni delle attivit\u00e0 reali. Dal 2000, le valutazioni delle infrastrutture private sono aumentate di otto volte. Questa crescita eclissa quella delle azioni quotate, le cui valutazioni sono raddoppiate nello stesso periodo. Tutto ci\u00f2 contribuisce a ridurre i rendimenti potenziali delle attivit\u00e0 immobiliari. Questo rappresenta un dilemma per gli investitori istituzionali. Sebbene il loro appetito per gli investimenti in infrastrutture sia rimasto immutato \u2013 circa il 54% degli investitori intervistati dalla societ\u00e0 di consulenza Preqin ha in programma di investire nelle infrastrutture nei prossimi 12 mesi pi\u00f9 di quanto abbia fatto l\u2019anno scorso \u2013 le opzioni disponibili a prezzi ragionevoli sono limitate. Subentrano le infrastrutture quotate, il cui rendimento ha raggiunto quello degli investimenti privati negli ultimi cinque anni (si veda la Fig. 2). Le societ\u00e0 di infrastrutture quotate offrono numerosi altri vantaggi rispetto alle forme di investimento pi\u00f9 dirette. Diversificate, liquide, flessibili. Rispetto alle forme di investimento dirette, le societ\u00e0 di infrastrutture quotate operano in un\u2019ampia gamma di settori, che includono decine di sottosettori azionari. Ci\u00f2 offre agli investitori l\u2019opportunit\u00e0 di costruire un portafoglio sulle infrastrutture pi\u00f9 diversificato. La quotazione in borsa offre anche una maggiore flessibilit\u00e0: poich\u00e9 le azioni sono investimenti liquidi, gli investitori possono facilmente movimentare il capitale in risposta agli sviluppi economici, normativi e finanziari che provocano cambiamenti nelle valutazioni delle attivit\u00e0. Ci\u00f2 a differenza dell\u2019investimento diretto, in cui il capitale tende a rimanere bloccato per diversi anni.Monitoraggio frequente della performance. Le societ\u00e0 quotate in borsa sono tenute a pubblicare aggiornamenti trimestrali relativi a vendite, utili e offerta di prodotti. Gli investitori possono monitorare frequentemente la performance dei loro investimenti, a differenza di quanto avviene nel caso delle societ\u00e0 non quotate, i cui dati sulle performance aziendali potrebbero non essere adatti agli investitori istituzionali. Migliore profilo ambientale, sociale e di governance (ESG).\u00a0Le societ\u00e0 quotate tendono a presentare profili migliori in relazione ai criteri ESG. Rispetto alle societ\u00e0 private, le societ\u00e0 quotate sono sottoposte a una maggiore pressione pubblica per migliorare la loro performance ESG. A volte la loro reazione pu\u00f2 essere molto rapida. Prendiamo ad esempio l\u2019uso di combustibili fossili da parte delle aziende di servizi pubblici. Dal 2005, le utility quotate hanno dismesso circa il 40% dei loro impianti a carbone a causa della loro dannosit\u00e0 per l\u2019ambiente, rispetto al solo 20% dei proprietari di impianti a carbone privati. Inoltre, il settore privato continua a destinare capitali significativi a progetti che riguardano il carbone. Quasi il 90% della nuova capacit\u00e0 di carbone prevista in Europa \u00e8 in mano ad aziende private, mentre solo circa il 10% dei progetti \u00e8 di propriet\u00e0 di societ\u00e0 di utility quotate. Nonostante sia le utility quotate che quelle private continuino a gestire centrali a carbone, le utility quotate hanno destinato circa il 60% degli impianti rimanenti alla dismissione o al passaggio a un combustibile a emissioni ridotte. La quota rispettiva per gli operatori privati \u00e8 inferiore di almeno 20 punti percentuali 2. In costruzione: infrastrutture pulite e sostenibili In un settore in particolare le societ\u00e0 di infrastrutture quotate stanno emergendo come valida alternativa alle controparti private: quello dell\u2019energia pulita. \u00c8 evidente che i settori legati alle energie rinnovabili e alla sostenibilit\u00e0 costituiranno una calamita per gli investimenti infrastrutturali nei prossimi anni. Sia i governi sia un numero crescente di grandi multinazionali si sono impegnati a raggiungere obiettivi ambiziosi di riduzione delle emissioni di carbonio nell\u2019era post-COVID. Questo richieder\u00e0 il reindirizzamento di miliardi di dollari di capitale verso le attivit\u00e0 legate all\u2019energia pulita. Il cambiamento in realt\u00e0 era gi\u00e0 in corso prima della crisi sanitaria pubblica. Nell\u2019anno precedente la pandemia, il settore delle energie rinnovabili rappresentava gi\u00e0 la quota maggiore di investimenti in infrastrutture nel settore privato. Solo nel 2019 ha raccolto oltre 40 miliardi di dollari di nuovo capitale, ovvero oltre il 40% dell\u2019importo totale investito in infrastrutture in quell\u2019anno. Si tratta di un aumento dal 20% dall\u2019inizio del decennio. Sembra poco rispetto a quanto potrebbe ancora succedere. Secondo l\u2019Agenzia Internazionale per le Energie Rinnovabili, gli investimenti cumulativi nel sistema energetico dovranno aumentare del 16% fino a 110.000 miliardi di dollari tra il 2016 e il 2050 rispetto a quanto attualmente previsto per rispettare gli obiettivi climatici. In questo caso, le opportunit\u00e0 di investimento nel segmento dell\u2019elettrificazione e delle infrastrutture \u2013 che comprende reti elettriche, reti di ricarica di veicoli elettrici e impianti di produzione di idrogeno o gas sintetico \u2013 potrebbero espandersi fino a 26.000 miliardi di dollari entro il 2050. \u00c8 un quadro analogo a quello delle energie rinnovabili (si veda la Fig. 3). Infrastrutture pubbliche: importanza crescente Ci sono motivi per credere che il mercato pubblico possa attirare una quota significativa di questo capitale. L\u2019ascesa dei finanziatori blank-check, noti anche come SPAC (special purpose acquisition companies), \u00e8 uno sviluppo cruciale a tal proposito. Le SPAC nascono senza attivit\u00e0 e vengono quotate in borsa per raccogliere capitali con l\u2019intenzione di realizzare fusioni o acquisizioni. Offrono un\u2019alternativa pi\u00f9 rapida ed efficiente per le aziende per raccogliere capitali rispetto alla tradizionale quotazione in borsa. Secondo lo studio legale statunitense Vinson & Elkins, il numero di transazioni \u201cde-SPAC\u201d annunciato da societ\u00e0 che producono energie pulite, ossia il processo post-IPO di SPAC e azienda target che si fondono in una societ\u00e0 quotata in borsa, ha raggiunto un livello record nel 2021 e le IPO delle SPAC nella transizione energetica sono state altrettanto numerose. Tra i settori pi\u00f9 popolari tra le SPAC figurano i veicoli elettrici o a carburante alternativo, i veicoli a guida autonoma e lo stoccaggio delle batterie a livello di rete. Il rapporto V&E aggiunge: \u201ccon il fabbisogno di capitale necessario per soddisfare gli obiettivi di emissioni di carbonio e l\u2019appetito degli investitori per tali investimenti, l\u2019attivit\u00e0 vista fino ad oggi potrebbe essere solo il preludio di un\u2019attivit\u00e0 ancora pi\u00f9 intensa nel prossimo decennio.\u201d Si stima che le SPAC nell\u2019energia pulita abbiano mediamente un valore aziendale previsto \u2013 una misura del potenziale valore di acquisizione di un\u2019azienda \u2013 di 1,8 miliardi di dollari. Anche le IPO tradizionali nel settore dell\u2019energia pulita sono importanti in alcune regioni. In Spagna, in risposta al piano di investimento comunitario per la ripresa verde, almeno quattro aziende, tra cui Repsol, stanno lavorando quest\u2019anno su possibili IPO di attivit\u00e0 legate alle rinnovabili. 3. Infrastrutture verdi per produrre un impatto Man mano che il mondo intensifica gli sforzi per la decarbonizzazione e diventa pi\u00f9 efficiente nell\u2019impiego delle risorse, le societ\u00e0 di infrastrutture quotate specializzate in energia pulita e soluzioni sostenibili sono sia un complemento sia un\u2019alternativa alle attivit\u00e0 private. I titoli delle aziende di infrastrutture quotate, soprattutto nei settori dell\u2019energia pulita e della sostenibilit\u00e0, consentono agli investitori anche di allineare i loro obiettivi di rendimento a quelli ambientali e sociali."}