{"date": "20210226", "category": "Risorse Umane", "title": "Hera premiata per la sua capacit\u00e0 di talent acquisition secondo Potentialpark2021", "text": "Hera \u00e8 tra le societ\u00e0 pi\u00f9 \u201ctalent friendly\u201d. A decretarlo, per il quinto anno consecutivo, \u00e8 la societ\u00e0 di ricerche svedese Potentialpark. Premiata ancora la capacit\u00e0 nella comunicazione online e social rivolta a giovani neolaureati in cerca di occupazione: secondo posto assoluto in Italia e primo posto per la pagina carriere del sito. Nell\u2019edizione 2021 di Potentialpark la multiutility si \u00e8 aggiudicata il secondo posto assoluto in Italia, migliorando ancora il proprio posizionamento nella classifica generale. Ottimi i risultati ottenuti anche nelle categorie specifiche: primo posto nella categoria \u201cCareer Website\u201d, grazie ai continui miglioramenti apportati alla sezione \u201cLavora con noi\u201d del sito aziendale. La multiutility mantiene inoltre il secondo posto nella categoria Mobile, per la facilit\u00e0 con cui i candidati possono candidarsi utilizzando un cellulare/smartphone.  Hera, inoltre, punta ormai da tempo sull\u2019innovazione offrendo ai candidati le migliori tecnologie a disposizione. Sempre maggiori le attivit\u00e0 social recruiting, ovvero l\u2019interazione con i candidati nei principali social network: un impegno riconosciuto anche da Potentialpark che ha inserito la multiutility nella Top10 di questa categoria, con un significativo miglioramento rispetto alle edizioni passate.\u00a0 Il profilo di Hera su LinkedIn, il principale social network per le relazioni professionali, \u00e8 del resto in continua crescita e ha superato gli 80.300 followers.\u00a0 Risultati importanti che mettono in luce l\u2019impegno costante e crescente che Hera dedica alla comunicazione e al coinvolgimento di talenti tramite tutti i portali e strumenti digitali. Oltre alla creazione e alla diffusione di informazioni, infatti, la multiutility \u00e8 attenta alla personalizzazione dei contenuti, per andare incontro alle esigenze del mercato del lavoro e per posizionarsi al meglio tra le aziende migliori a cui i giovani possono guardare con interesse.\u00a0 "}