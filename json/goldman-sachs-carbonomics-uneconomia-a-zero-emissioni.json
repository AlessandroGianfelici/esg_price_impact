{"date": "20210224", "category": "Speciale Consulentia21", "title": "Goldman Sachs, Carbonomics: un\u2019economia a zero emissioni", "text": "La decarbonizzazione \u00e8 diventata un tema centrale nel panorama globale degli investimenti finanziari.\u00a0\u00a0L\u2019impatto del cambiamento climatico sulla societ\u00e0 e sulle economie mondiali ha evidenziato l\u2019importanza di ridurre le emissioni di anidride carbonica per generare una crescita sostenibile. Una rivoluzione copernicana che rappresenta anche una opportunit\u00e0 unica di investimento. E\u2019 questa la convinzione di Michele Della Vigna, Global Investment Research di Goldman Sachs, e di Matteo Buonomini, Goldman Sachs Asset Management, intervenuti al webinar Consulentia 2021, il primo appuntamento dell\u2019anno organizzato da Anasf, l\u2019associazione dei consulenti finanziari italiani. \u201cLa domanda di energie rinnovabili si triplicher\u00e0 nel prossimo futuro. Una crescita che rappresenta grandi opportunit\u00e0 sia per le aziende e sia per gli investitori\u201d osserva Della Vigna, presentato un\u2019analisi dettagliata sulle potenzialit\u00e0 economiche che pu\u00f2 generare il processo di decarbonizzazione.  \u201cAttualmente a livello globale vengono emesse 52 miliardi di tonnellate di anidride carbonica. Secondo le stime il 50% di queste emissioni potr\u00e0 essere assorbito dalle energie rinnovabili. Un processo che sar\u00e0 facilitato dall\u2019abbassamento massiccio dei costi di produzione dell\u2019energia solare ed eolica a cui stiamo assistendo. Tale costo\u201d, aggiunge l\u2019analista, \u201c\u00e8 gi\u00e0 calato dell\u201980%. Solo durante il 2020 la diminuzione si \u00e8 attestata al 20%. Grazie a questi miglioramenti sul fronte spese, si stima un avanzo di circa 1 trilione di dollari annui. Il restante 50% delle emissioni di CO2 sar\u00e0 assorbito dalle tecnologie legate allo sviluppo dell\u2019idrogeno e da quelle di cattura e stoccaggio dell\u2019anidride carbonica\u201c. Secondo Della Vigna sul mercato dell\u2019anidride carbonica bisogner\u00e0 da seguire con molta attenzione anche il Carbon Pricing ETS europeo, una delle principali iniziative per portare avanti la decarbonizzazione. Ma la transizione energetica non riguarda solo le economie pi\u00f9 avanzate. Anche la Cina si \u00e8 prepotentemente affacciata al mercato delle rinnovabili, un cambiamento ancor pi\u00f9 rilevante vista la dipendenza dal carbone del settore nel Sol Levante. Secondo le stime, i nuovi investimenti in decarbonizzazione dell\u2019economia cinese toccheranno i 16.ooo miliardi di dollari fino al 2060. Dove 9.000 miliardi saranno destinati alle rinnovabili e 7.000 miliardi alle tecnologie volte alla cattura&stoccaggio della CO2. Grazie a questi investimenti saranno creati 40 milioni di nuovi posti di lavoro.  Per quanto riguarda la competitivit\u00e0 dell\u2019economia cinese, Della Vigna ha affermato: \u201cLe esportazioni saranno un driver della decarbonizzazione in Cina per due ragioni. Il primo motivo \u00e8 legato alla consapevolezza del consumatore finale sulla lotta al cambiamento climatico. Nel prossimo futuro il cliente retail conoscer\u00e0 il footprint dell\u2019anidride carbonica di ogni singolo prodotto. Inoltre, il progetto di una tassa sulla CO2 da parte dell\u2019UE potr\u00e0 rendere meno competitivi tutti i prodotti che emettono anidride carbonica\u201d. Parlando delle aziende petrolifere, Della Vigna ha commentato: \u201cIl loro core business \u00e8 destinato a spegnersi negli prossimi quarant\u2019anni. Tuttavia hanno due fattori che possono risultare utili alla loro sopravvivenza: la cassa e grandi tecnologie di gestione di value chain molto complesse. Queste due caratteristiche abbinate a grandi investimenti nella transizione energetica potranno garantire un futuro migliore a questa categoria di aziende\u201d.\u00a0 Della Vigna ha fornito anche una chiave di lettura su quali potranno essere modi interessanti per cogliere le opportunit\u00e0 di investimento legate alla decarbonizzazione. Da un lato ci saranno grandi investimenti nei prossimi trent\u2019anni sulle rinnovabili, un ruolo molto importante sar\u00e0 svolto dallo sviluppo dell\u2019idrogeno, il che implica grandi opportunit\u00e0 di business. Dal lato dell\u2019investitore, andrebbero seguite con attenzione le grandi aziende petrolifere, le quali lanceranno grandi programmi di buyback per investire il loro flusso di cassa. In questo modo le aziende potranno ridimensionare la compagine azionaria per poter poi essere pi\u00f9 libere di eseguire investimenti ancora pi\u00f9 sostanziali nella transizione energetica e gli investitori potranno godere di interessanti plusvalenze in conto capitale. Una visione che \u00e8 sintetizzata nella strategia del fondo Global Environmental Impact Fund Portfolio, lanciato nel febbraio del 2020 da Goldam Sachs per rispondere con strumenti concreti al contenimento del cambiamento climatico. Il fondo, che adotta una strategia azionaria che investe sulla transizione energetica e sulle aziende che combattono il cambiamento climatico. ha registrato una performance del 61,8%, battendo di 41 punti il benchmark di riferimento MSCI All Country World . \u201cGlobal Environmental Impact Fund investe sulle aziende che producono energia pulita, che possiedono tecnologie di cattura e stoccaggio dell\u2019anidride carbonica. Un altro settore di investimento \u00e8 quello legato all\u2019efficienza delle risorse e al consumo sostenibile, che abbraccia trasversalmente una serie di settori come il turismo e l\u2019agricoltura. L\u2019economia circolare \u00e8 un punto cruciale in questi settori per garantire la sostenibilit\u00e0 ambientale a lungo termine\u201d, spiega Buonomini, \u201cil fondo seleziona 40/50 titoli aziendali che rappresentano le societ\u00e0 leader della transizione strategica e del cambiamento climatico. Il 40% del portafoglio \u00e8 destinato alle aziende small/mid cap che saranno i leader del domani, mentre il restante 60% \u00e8 destinate a quelle che gi\u00e0 oggi sono all\u2019avanguardia\u201d. \u00a0"}