{"date": "20210122", "category": "Veicoli di investimento", "title": "Mirova con Engie nell\u2019acquisto del secondo pi\u00f9 grande portafoglio idroelettrico del Portogallo", "text": "Mirova, un\u2019affiliata di Natixis Investment Managers, ha creato un veicolo di co-investimento sia per gli investitori esistenti nel suo attuale fondo di transizione energetica, Mirova Eurofideme 4 (\u201cMEF4\u201d) che per nuovi clienti. Il veicolo \u00e8 stato creato appositamente per partecipare, insieme a Engie e Credit Agricole Assurances, all\u2019acquisizione del secondo pi\u00f9 grande portafoglio idroelettrico del Portogallo da EDP. L\u2018operazione, del valore di 2,2 miliardi di euro, \u00e8 stata completata a fine dicembre. Considerata una delle maggiori transazioni rinnovabili in Europa dell\u2019ultimo decennio, quest\u2019operazione evidenzia anche l\u2019interesse tra gli investitori istituzionali di essere investitori diretti in grandi progetti di infrastrutture rinnovabili. Tra gli investitori nel nuovo veicolo di coinvestimento: Banca March, Merseyside Pension Fund, Natixis Assurances, Groupama, EB Erneuerbare Energien Fonds Europa e LHI Group. MEF4, insieme al veicolo di coinvestimento MEF4, possiede il 25% del consorzio totale. Engie possiede il 40%, mentre Cr\u00e9dit Agricole Assurances il 35%."}