{"date": "20210330", "category": "Dichiarazione Non Finanziara 2020", "title": "Banco Bpm, le principali novit\u00e0 del Report sostenibilit\u00e0 2020", "text": "Banco Bpm ha presentato la propria Dichiarazione Non Finanziaria (DNF) 2020, intitolata \u201cInsieme facciamo cose straordinarie\u201d, per sottolineare la centralit\u00e0 del ruolo degli stakeholder e del senso di comunit\u00e0 per la banca, messo ancor pi\u00f9 in risalto dall\u2019emergenza sanitaria causata lo scorso anno dalla pandemia. Una situazione alla quale Banco Bpm ha risposto attraverso iniziative di solidariet\u00e0 sul territorio e attivando soluzioni per dare risposte tempestive alla propria clientela e con un\u2019organizzazione interna che permettesse di continuare a svolgere l\u2019attivit\u00e0 in sicurezza. E proprio nel 2020 il gruppo ha deciso di fare convergere queste iniziative, come sottolineato dal presidente Massimo Tononi e dall\u2019amministratore delegato Giuseppe Castagna, in un modello di banca pi\u00f9 strutturato sotto il profilo ESG. Un obiettivo raggiunto rafforzando la gestione e la struttura organizzativa relativa alle tematiche ambientali, sociali e di governance, avvenuta anche grazie all\u2019istituzione il Comitato manageriale ESG, presieduto dall\u2019amministratore delegato e a cui partecipa la prima linea manageriale della banca, e alla creazione di una struttura sostenibilit\u00e0 all\u2019interno dell\u2019istituto per dare impulso a queste tematiche. Tra i principali risultati raggiunti nel 2020 il primo riguarda la decarbonizzazione, con il 100% di energia elettrica consumata proveniente da fonti rinnovabili certificate, a ci\u00f2 si aggiunge l\u2019inserimento di obiettivi ESG nel calcolo dei piani di incentivazione a breve e a lungo termine relativi alle politiche di remunerazione executive. A livello di presidio del rischio, il gruppo ha inserito anche i temi ESG. A partire dal processo di risk identification dove si valuta quali elementi relativi a \u201cclimate change & ESG\u201d, evidenziano una maggiore rilevanza in termini di probabilit\u00e0 di accadimento e di impatto rispetto al 2019. Inoltre \u00e8 stato avviato un assessment interno rispetto ai requisiti normativi in ambito ESG, vigenti e previsti, anche alla luce della \u201cGuide on climate-related and environmental risks\u201d pubblicata da BCE, che impatter\u00e0 in maniera rilevante soprattutto in ambito creditizio. Per questo il gruppo ha iniziato lo sviluppo di approcci per integrare fattori ESG nell\u2019attribuzione del merito creditizio. Nel 2020 oltre l\u201980% del valore economico generato dall\u2019istituto, che ha presentato un risultato della gestione operativa pari a 1.722 milioni, \u00e8 andato agli stakeholders, intesi come dipendenti, fornitori, pubblica amministrazione, azionisti e comunit\u00e0 e ambiente. Il tutto mentre la banca ha continuato a rafforzare la propria situazione patrimoniale. Il CET1 ratio phased-in \u00e8 risultato pari al 14,6%, mentre il Texas ratio \u00e8 sceso al 39% e il rapporto NPE ratio netto si \u00e8 attestato al 3,9%. Il gruppo, che pu\u00f2 contare su 3,8 milioni di clienti, ha fornito oltre 109 miliardi di credito all\u2019economia reale e alle persone. Particolare attenzione \u00e8 andata alle iniziative legate al sostegno dagli effetti della pandemia. Nel 2020 \u00e8 stato stanziato un plafond di 5 miliardi per fronteggiare l\u2019emergenza e sono state processate 100 mila di richieste di agevolazioni. Per il periodo 2020-23 sono previsti 5 miliardi a disposizione per gli investimenti sostenibili per le imprese, mentre sul fronte degli asset under management le masse gestite secondo criteri ESG/SRI ammontano a 18 miliardi. La relazione col cliente, ma anche il monitoraggio dei rischi e l\u2019efficacia organizzativa, sono supportati da un consistente investimento in information technology che nel 2020 ha raggiunto gli 84 milioni. Sul fronte dei dipendenti, pi\u00f9 di 21 mila persone cui si aggiungeranno le 750 assunzioni previste entro il 2023, oltre 7 mila sono quelli abilitati a lavorare da casa, mentre 75 mila sono le persone coperte dall\u2019assistenza sanitaria a carico della banca, inclusi familiari e persone in quiescenza. Nel 2020 sono state erogate 885 mila ore di formazione che hanno comportato 5,5 milioni di investimenti. Inoltre il gruppo ha avviato l\u2019iniziativa Gender Program, per favorire una maggiore presenza del genere femminile nelle posizioni manageriali. La Relazione evidenzia tuttavia come esista ancora un rilevante gender gap nelle retribuzioni, con la remunerazione media delle donne inferiore di circa il 35% nel top management di circa il 16% nel middle e junior management e del 12% fra i responsabili della rete commerciale. Quanto al contributo alla comunit\u00e0, Banco Bpm ha devoluto oltre 6 milioni per iniziative sociali, di cui il 67% per ricerca salute e solidariet\u00e0. Ben 2800 persone sono state coinvolte in iniziative per la consapevolezza finanziaria, mentre sono circa 5 i milioni in quote associative di organizzazioni che si occupano di attivit\u00e0 finanziaria, formazione, cultura e promozione della responsabilit\u00e0 sociale. I fornitori sono quasi 1.600, per il 98% in Italia, hanno registrato un fatturato di oltre 700 milioni. Infine l\u2019ambiente. Il gruppo ha ottenuto per il secondo anno consecutivo l\u2019ottima valutazione (score B) da parte di CDP Nel i siamo dotati di Linee Guida in materia di gestione delle tematiche ambientali, energetiche e di contrasto al cambiamento climatico. Nel 2020 l\u2019energia elettrica consumata \u00e8 stata prodotta per il 100% da fonti rinnovabili certificate (Garanzia d\u2019origine GO) evitando l\u2019emissione in ambiente di circa 33.239 tonnellate di CO2 equivalenti. Infine lo scorso anno il Gruppo ha concluso con successo le attivit\u00e0 di implementazione necessarie per l\u2019adozione di tre Sistemi di Gestione ISO relativi ad ambiti tematici strettamente correlati al contesto ESG. L\u2019Ente di Certificazione Bureau Veritas ha svolto con esito positivo le verifiche previste dal processo di audit, rilasciando i relativi certificati di conformit\u00e0 alle norme ISO 45001 \u2013 Salute e Sicurezza sul Lavoro, ISO 50001 \u2013 Energia, ISO 14001 \u2013 Ambiente."}