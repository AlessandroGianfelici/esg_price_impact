{"date": "20210428", "category": "Partnership", "title": "Eni e l\u2019Universit\u00e0 di Padova siglano un accordo di collaborazione sullo sviluppo sostenibile", "text": "Eni e l\u2019Universit\u00e0 degli Studi di Padova,\u00a0hanno siglato un accordo di collaborazione sui temi della\u00a0transizione energetica,\u00a0trasformazione digitale\u00a0ed\u00a0economia circolare\u00a0nel corso di un incontro online a cui hanno preso parte il Rettore dell\u2019Universit\u00e0 di Padova,\u00a0Rosario Rizzuto, la Presidente di Eni,\u00a0Lucia Calvosa e l\u2019Ad di Eni,\u00a0Claudio Descalzi. L\u2019intesa della durata di\u00a0tre anni, con la possibilit\u00e0 di estensione fino a cinque, consolida la collaborazione gi\u00e0 avviata in settori cruciali per Eni, come\u00a0la geologia e la geofisica, e individua nuove linee strategiche di ricerca per\u00a0lo sviluppo sostenibile e la decarbonizzazione: nuove tecnologie per la\u00a0Carbon Capture,\u00a0Utilisation and Storage\u00a0e per lo sfruttamento\u00a0dell\u2019energia solare\u00a0nonch\u00e9 studi sulla\u00a0fusione nucleare a confinamento magnetico. L\u2019Ad di Eni, Claudio Descalzi, ha commentato: \u201cAbbiamo siglato un accordo di importanza strategica che ci d\u00e0 grande forza per il raggiungimento dei\u00a0nostri obiettivi di decarbonizzazione al 2050. Questa collaborazione nel campo dell\u2019innovazione pone le basi per superare le sfide che aziende e societ\u00e0 civile sono chiamate ad affrontare grazie allo\u00a0sviluppo di tecnologie per il futuro dell\u2019energia\u201d. Il Rettore dell\u2019Universit\u00e0 di Padova, Rosario Rizzuto, afferma: \u201cL\u2019ambiente \u00e8 un patrimonio inestimabile, che abbiamo ricevuto e abbiamo il dovere di preservare intatto per le future generazioni. Questa\u00a0\u00e8 la filosofia che muove l\u2019Universit\u00e0 di Padova\u00a0nel perseguire, con forza, obiettivi utili ad aumentare la nostra\u00a0sostenibilit\u00e0 ambientale. Azioni multiple che stanno portando i loro frutti: solo grazie all\u2019acquisto di energia da fonti rinnovabili, ad esempio,\u00a0abbiamo ridotto del 20% le emissioni di ateneo, evitando la produzione di 18mila tonnellate di CO2 l\u2019anno. E l\u2019accordo firmato con Eni va proprio nella direzione, per noi cruciale, di una sempre\u00a0maggiore tutela dell\u2019ambiente\u00a0in cui viviamo\u201d."}