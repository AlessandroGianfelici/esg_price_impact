{"date": "20210325", "category": "Formazione", "title": "Intesa Sanpaolo, al via l\u2019academy per le imprese in Piemonte, Liguria e Valle D\u2019Aosta", "text": "Intesa Sanpaolo Formazione, la societ\u00e0 di formazione di Intesa Sanpaolo, avvia in Piemonte, Liguria e Valle d\u2019Aosta l\u2019Academy per le Imprese, il programma nato per offrire corsi di alta formazione per l\u2019aggiornamento delle competenze richieste da modelli organizzativi ed economici innovativi. La prima iniziativa \u00e8 il corso di alta formazione Executive Master in Business Administration (EMBA). L\u2019EMBA si rivolge a imprenditori e manager con esperienza professionale consolidata e offre un percorso formativo in distance learning di 300 ore, dal 25 marzo a luglio 2021. L\u2019iniziativa si focalizzer\u00e0 su Intelligenza Artificiale & Industria 4.0. Sono 35 imprese (39 partecipanti) che hanno deciso di aderire al primo corso di alta formazione Executive Master in Business Administration. \u201cQuesta Academy nasce dalla collaborazione tra il Gruppo Intesa Sanpaolo, istituzioni e imprese, per rispondere al bisogno di adeguare modelli organizzativi e competenze manageriali a un contesto in cui innovarsi significa riacquisire, consolidare o incrementare un vantaggio competitivo \u2013 spiega Teresio Testa, Direttore Regionale Piemonte, Liguria e Valle d\u2019Aosta di Intesa Sanpaolo \u2013 Abbiamo coinvolto il network delle nostre imprese clienti e lavorato al fianco degli atenei, portando la nostra esperienza nella formazione attraverso Intesa Sanpaolo Formazione. L\u2019obiettivo \u00e8 offrire una nuova formula di supporto, grazie alle competenze del Gruppo nel campo della formazione, della gestione e, con l\u2019Innovation Center, dell\u2019innovazione e dell\u2019economia circolare, nuove frontiere della competitivit\u00e0\u201d. L\u2019EMBA propone 14 moduli formativi in due fasi. La prima fase comprende i contenuti di General Management, come analisi della concorrenza, marketing, sales management, gestione finanziaria e rapporto con il sistema bancario, budgeting e controllo di gestione, pianificazione della produzione, leve per l\u2019innovazione, segmentazione dei mercati e gestione del portafoglio clienti, negoziazione.\u00a0 La seconda fase prevede una articolazione in quattro moduli dedicati al Change e Innovation Management, temi a carattere specialistico e avanzato come ESG ed economia circolare, open innovation, digital transformation e digital learning, intelligenza artificiale e industria 4.0. Nelle prossime settimane partiranno anche in altre regioni italiane ulteriori iniziative di Intesa Sanpaolo Formazione, in collaborazione con partner qualificati, sempre con l\u2019obiettivo di cogliere le esigenze specifiche dei diversi territori e offrire alle imprese l\u2019opportunit\u00e0 di migliorare la qualit\u00e0 del capitale umano. Intesa Sanpaolo Formazione nella sua attivit\u00e0 formativa ha coinvolto oltre 18 mila persone e pi\u00f9 di 4 mila aziende con l\u2019erogazione di oltre 500 mila ore formative."}