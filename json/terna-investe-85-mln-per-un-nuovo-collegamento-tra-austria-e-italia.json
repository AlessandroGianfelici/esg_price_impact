{"date": "20201124", "category": "Sar\u00e0 pi\u00f9 facile integrare le risorse rinnovabili", "title": "Terna, investe 85 mln per un nuovo collegamento tra Austria e Italia", "text": "Terna investe 85 milioni di euro per collegare l\u2019 Italia e l\u2019 Austria. La societ\u00e0 che gestisce la rete elettrica nazionale ha avviato i lavori per la realizzazione di una nuova infrastruttura strategica in ambito europeo che aumenter\u00e0 l\u2019affidabilit\u00e0 e la sicurezza degli scambi di energia tra i due Paesi con importanti benefici per la collettivit\u00e0. L\u2019investimento prevede la costruzione di una linea elettrica a 220 kV che congiunger\u00e0 la stazione di Glorenza, in Alto Adige, con quella austriaca di Nauders, attraverso un cavo di 28 km \u2018invisibile\u2019 in quanto completamente interrato e quindi con ridotto impatto paesaggistico. Terna, in coordinamento con il gestore di rete austriaco Apg, ha aperto i cantieri che coinvolgeranno diverse imprese specializzate per una durata di circa due anni. Un intervento che conferma il ruolo di Terna quale regista della transizione energetica e motore della crescita economica a beneficio del sistema elettrico e della ripresa del Paese. Il progetto consentir\u00e0 a Italia e Austria di aumentare la capacit\u00e0 di interscambio elettrico di 300 MW, raddoppiando quella attuale. Grazie all\u2019interconnessione, inoltre, sar\u00e0 possibile integrare maggiormente le risorse rinnovabili e migliorare l\u2019efficienza e l\u2019affidabilit\u00e0 della rete elettrica, con conseguente incremento della qualit\u00e0 e della continuit\u00e0 della fornitura. Stefano Donnarumma, AD di Terna, ha dichiarato: \u201cQuesto progetto costituisce un tassello fondamentale nella strategia di Terna che punta a rendere l\u2019Italia l\u2019hub elettrico dell\u2019Europa. Grazie al nostro Piano Industriale, l\u2019Italia sar\u00e0 sempre pi\u00f9 collegata con i Paesi del Mediterraneo da un lato e con Austria, Svizzera e Francia dell\u2019altro, aiutando l\u2019Europa a raggiungere gli sfidanti obiettivi del Green New Deal\u201d. Gi\u00e0 oggi la societ\u00e0 gestisce 26 linee transfrontaliere e in futuro il nostro Paese sar\u00e0 sempre pi\u00f9 interconnesso a livello continentale e mediterraneo, condizione fondamentale per lo sviluppo sostenibile e la decarbonizzazione del mix energetico, e cruciale per l\u2019integrazione dei mercati europei a beneficio anche della competitivit\u00e0 delle imprese. L\u2019opera \u00e8 il risultato di un lungo percorso decisionale partecipato dal territorio nel quale Terna ha incluso, sin dalle fasi inziali, la popolazione, gli enti e tutte le istituzioni locali. Una proficua attivit\u00e0 di concreta collaborazione e coinvolgimento diretto dei Comuni di Curon Venosta, Malles Venosta e Sluderno, situati nella Provincia autonoma di Bolzano, che consente oggi all\u2019infrastruttura di essere sostenibile e di assicurare rilevanti benefici al territorio e all\u2019intero sistema elettrico nazionale."}