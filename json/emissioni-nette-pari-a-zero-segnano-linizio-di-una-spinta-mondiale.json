{"date": "20210329", "category": "L'opinione di Andrea Carzana Gestore azionario europeo di Columbia Threadneedle Investments", "title": "Emissioni nette pari a zero segnano l\u2019inizio di una spinta mondiale", "text": "Il 2020 \u00e8 stato un anno storico in termini di afflussi di capitali nei fondi incentrati sull\u2019investimento responsabile (IR). Sebbene l\u2019interesse per i fondi che adottano i principi IR sia stato alimentato dalla pandemia di Covid-19, la crescita non accenna a diminuire e dovrebbe durare molto pi\u00f9 a lungo dell\u2019impatto del virus. Secondo Calastone, nel solo mese di dicembre 2020 gli investitori hanno riversato GBP 1,1 miliardi in fondi azionari di diritto britannico a gestione attiva con focus IR. Si tratta all\u2019incirca dell\u2019ammontare confluito in queste strategie tra il 2015 e il 2018. Altrettanto ragguardevole \u00e8 il fatto che questi 1,1 miliardi di sterline hanno costituito all\u2019incirca i due terzi dei capitali investiti in tutte le strategie attive. Il totale di dicembre 2020 (GBP 1,7 miliardi) ha fatto segnare gli afflussi mensili pi\u00f9 elevati dal luglio 2015. I trend dell\u2019investimento responsabile e della sostenibilit\u00e0 stanno acquistando uno slancio straordinario. Tuttavia, le cifre complessive celano dinamiche di fondo importanti. Quella dell\u2019IR \u00e8 un\u2019etichetta ampia che abbraccia molte strategie legate alla sostenibilit\u00e0. Gran parte dei capitali investiti nel 2020 \u00e8 confluita in fondi commercializzati come veicoli ESG (fattori ambientali, sociali e di governance), che si concentrano sulle performance degli emittenti rispetto a questi indicatori. L\u2019ESG \u00e8 un tema d\u2019investimento consolidato e ormai ampiamente riconosciuto e compreso. Ma i flussi via via maggiori che si indirizzano nell\u2019IR comprendono un altro sottoinsieme di strategie, meno conosciute, pi\u00f9 recenti e dunque molto meno mature: i fondi che si prefiggono risultati sostenibili. Molti di questi fondi investono specificamente in aziende che contribuiscono alla transizione verso la neutralit\u00e0 climatica \u2013 ovvero l\u2019azzeramento delle emissioni nette \u2013 entro il 2050, concentrandosi sul trasporto e sulla generazione di energia. Pertanto, le cifre relative agli afflussi totali nel 2020 celano un trend chiave che si trova ancora alle prime battute: l\u2019ondata di investimenti in societ\u00e0 e tecnologie che permetteranno all\u2019economia mondiale di azzerare le emissioni nette gi\u00e0 durante l\u2019attuale generazione. In molti casi si tratta di imprese con temi legati alla sostenibilit\u00e0 strettamente correlati agli Obiettivi di sviluppo sostenibile delle Nazioni Unite. Riteniamo che queste aziende siano in grado di conseguire tassi di crescita e rendimento superiori, potendo beneficiare di vantaggi competitivi pi\u00f9 ampi nel lungo termine rispetto alle societ\u00e0 che non si sono allineate a questi temi. L\u2019enfasi nel 2020 sulla transizione verso la neutralit\u00e0 carbonicaAccade non di rado che gli investitori facciano confusione tra i fondi ESG e le strategie con risultati sostenibili, concludendo di essersi persi il \u201ctreno\u201d dell\u2019investimento in risultati sostenibili. Ma non \u00e8 cos\u00ec. L\u2019ESG \u00e8 in crescita gi\u00e0 da molti anni, ma solo nel 2020 gli investitori hanno cominciato per la prima volta a concentrarsi realmente sulle opportunit\u00e0 della transizione verso la neutralit\u00e0 carbonica. Uno dei motivi principali dietro il crescente interesse per i fondi che si prefiggono risultati sostenibili nel corso del 2020 \u00e8 stata la lunga serie di misure e pacchetti di stimolo annunciati dai governi di tutto il mondo tesi a garantire l\u2019azzeramento delle emissioni nette nel 2050 (2060 nel caso della Cina). La Cina, il Giappone, la Corea del Sud, gli Stati membri dell\u2019Unione europea e il Regno Unito si sono tutti impegnati a raggiungere l\u2019obiettivo delle emissioni nette pari a zero. I finanziamenti per i progetti green e le misure di sostegno destinate ai settori ad alta intensit\u00e0 di carbonio approvati al 1\u00b0 novembre 2020 hanno superato i 1.000 miliardi di dollari, e l\u2019UE sta valutando lo stanziamento di altri 644 miliardi di dollari (Figura 1). Con l\u2019insediamento del presidente Biden, anche gli Stati Uniti dovrebbero essere in procinto di varare un imponente pacchetto di stimoli ecologici. La decisione immediata del neopresidente di riportare il paese dentro l\u2019Accordo di Parigi sul clima denota chiaramente la linea futura degli Stati Uniti. Gli impegni ambiziosi presi nel 2020 sono cruciali, ma il 2021 sar\u00e0 l\u2019anno finora pi\u00f9 decisivo per la transizione verso la neutralit\u00e0 carbonica. Si apre un trend d\u2019investimento pluridecennaleIl 2021 \u00e8 l\u2019anno in cui i finanziamenti stanziati per realizzare l\u2019azzeramento delle emissioni nette verranno messi a frutto. \u00c8 lampante che saranno necessari capitali di gran lunga superiori a quelli annunciati dai governi per trasformare il modo in cui il mondo genera energia \u2013 l\u2019attivit\u00e0 responsabile dei tre quarti delle emissioni globali. Ad esempio, per raggiungere la neutralit\u00e0 carbonica nel 2050, la quota di auto elettriche sulle vendite totali dovr\u00e0 salire dal 3% a pi\u00f9 del 50% entro la fine di questo decennio, la produzione di idrogeno verde dovr\u00e0 aumentare da 450mila tonnellate l\u2019anno a 40 milioni e gli investimenti nell\u2019elettricit\u00e0 pulita dovranno passare da USD 380 miliardi l\u2019anno a USD 1.600 miliardi. Le implicazioni per gli investitori sono chiare. Nei prossimi decenni dovranno essere indirizzati nella transizione energetica mondiale livelli record di capitali. La straordinaria entit\u00e0 degli investimenti richiesti si tradurr\u00e0 in un trend d\u2019investimento pluridecennale, generando opportunit\u00e0 senza precedenti storici in quanto a dimensioni. Molte delle tecnologie che renderanno possibile la transizione non sono ancora state commercializzate. Le aziende che le svilupperanno avranno bisogno di supporto costante sotto forma di piani di finanziamento pubblici per molti anni a venire.L\u2019opportunit\u00e0 offerta dai risultati sostenibili si trova ancora in una fase embrionale. \u00c8 del tutto comprensibile che gli investitori non riconoscano ancora appieno le dimensioni e la probabile durata di questo trend d\u2019investimento. Accelerare il passoNei prossimi mesi, tuttavia, ci aspettiamo che due eventi chiave premano l\u2019acceleratore sull\u2019iniziativa delle emissioni nette pari a zero segnalando l\u2019inizio di una spinta mondiale pi\u00f9 coordinata in vista della scadenza del 2050. In primo luogo, a maggio l\u2019Agenzia internazionale per l\u2019energia pubblicher\u00e0 il suo primo piano programmatico delineando il cammino che il settore globale dell\u2019energia dovr\u00e0 percorrere per raggiungere la neutralit\u00e0 carbonica entro il 2050. Le aziende di tutto il mondo vedranno in questo documento un modello di riferimento rispetto al quale misurare le proprie iniziative di transizione. Ci\u00f2 \u00e8 fondamentale perch\u00e9 gli obiettivi di neutralit\u00e0 carbonica delle singole imprese variano enormemente in termini di qualit\u00e0 e ambizione \u2013 alcune si sono impegnate a raggiungere la neutralit\u00e0 entro il 2030, altre solo nel 2060. Il coordinamento globale consentir\u00e0 agli investitori di giudicare le societ\u00e0 rispetto al gruppo dei pari in maniera pi\u00f9 efficace, e ci\u00f2 contribuir\u00e0 a indirizzare i flussi di capitali. Il secondo evento chiave del 2021 avr\u00e0 luogo a novembre, quando il Regno Unito ospiter\u00e0 a Glasgow la Conferenza COP26 sul cambiamento climatico. In questa sede si punter\u00e0 a coordinare i piani dei vari governi in tema di cambiamento climatico. La Conferenza eserciter\u00e0 inoltre maggiori pressioni sui governi affinch\u00e9 tengano fede agli impegni gi\u00e0 presi e li potenzino in vista del raggiungimento del traguardo 2050. La spinta ad azzerare le emissioni nette avr\u00e0 implicazioni su tutte le societ\u00e0 e gli investitori nei prossimi decenni. Alcuni settori, tra cui le major petrolifere con ingenti attivit\u00e0 preesistenti, andranno incontro a grandi difficolt\u00e0. Altre societ\u00e0 investono gi\u00e0 da anni in tecnologie pi\u00f9 verdi e sono ben posizionate in vista della transizione energetica. In ultima istanza, le aziende che si muoveranno in maniera coordinata per conseguire la neutralit\u00e0 climatica riceveranno investimenti sia pubblici che privati. Diventeranno pi\u00f9 sostenibili, pi\u00f9 resilienti e, pertanto, pi\u00f9 promettenti nel lungo termine. Di conseguenza, potranno beneficiare di un minor costo del capitale rispetto alle concorrenti. La transizione globale verso l\u2019azzeramento delle emissioni nette \u00e8 appena cominciata, ma plasmer\u00e0 l\u2019agenda d\u2019investimento per molti decenni a venire. "}