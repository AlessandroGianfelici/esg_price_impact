{"date": "20210118", "category": "Economia Circolare", "title": "Iren investe nella startup ReMat", "text": "Iren, tramite la controllata Iren Ambiente, ha siglato un contratto di investimento con la startup innovativa ReMat. L\u2019accordo prevede un finanziamento tramite equity e un convertible a sostegno della fase di acquisto e collaudo degli impianti per il recupero del poliuretano e del successivo avvio della produzione e commercializzazione del materiale riciclato. L\u2019operazione si colloca all\u2019interno di IrenUp, programma di Corporate Venture Capital di Iren, che affianca le startup Italiane a pi\u00f9 alto potenziale nel settore cleantech con investimenti in equity e accordi di co-sviluppo tecnologico. ReMat \u00e8 una startup innovativa fondata nel 2018 con sede operativa a Nichelino, in provincia di Torino, nata con l\u2019obiettivo di portare una vera e propria rivoluzione nella filiera del poliuretano espanso. Fino ad oggi, gli scarti di poliuretano derivanti dalle lavorazioni industriali, dal settore dell\u2019automotive e dell\u2019arredamento, venivano prevalentemente smaltiti in discarica o conferiti ai termovalorizzatori. Stessa destinazione era prevista anche per l\u2019ampio settore dei materassi usati, oggetti sempre pi\u00f9 composti da poliuterano. L\u2019innovativa linea produttiva di ReMat recuperer\u00e0 scarti industriali di poliuretano e trasformer\u00e0 un rifiuto, come i materassi a fine vita, in materia prima, con performance tecniche comparabili a quelle del poliuretano vergine. Questa operazione consentir\u00e0 il risparmio di materie prime vergini e il recupero e il riciclo di poliuretano gi\u00e0 utilizzato, caratterizzandosi dunque come una concreta iniziativa di economia circolare. Si stima infatti che in Italia ogni anno vengano dismessi circa 5 milioni di materassi, un quantitativo pari alla superficie di 1.600 campi da calcio. Grazie all\u2019ottenimento dell\u2019autorizzazione sperimentale da parte della Citt\u00e0 Metropolitana di Torino e al supporto di Iren Ambiente, ReMat potr\u00e0 finalizzare il collaudo dell\u2019impianto ed iniziare, gi\u00e0 nelle prossime settimane, a trattare parte del poliuretano raccolto e gestito dal Gruppo Iren consentendone il recupero e la successiva commercializzazione. \u201cL\u2019investimento in ReMat \u2013 ha dichiarato il presidente di Iren Renato Boero \u2013 \u00e8 coerente con la strategia di Multicircle Economy, introdotta da Iren e focalizzata sull\u2019uso consapevole ed efficiente delle risorse e sulla gestione integrata della filiera dei rifiuti. Con questa operazione Iren aggiunge un altro tassello al portafoglio di tecnologie di cui dispone per generare impatti importanti in termini di sostenibilit\u00e0 nei territori in cui opera e per contribuire contestualmente alla fase di rilancio del Paese\u201d"}