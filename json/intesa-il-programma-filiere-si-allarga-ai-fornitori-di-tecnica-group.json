{"date": "20210115", "category": "Supply chain", "title": "Intesa, il Programma filiere si allarga ai fornitori di Tecnica Group", "text": "Intesa Sanpaolo e Tecnica Group, azienda leader nel mondo della calzatura outdoor e dell\u2019attrezzatura da sci, con i suoi storici marchi Tecnica, scarponi da sci e footwear, Nordica, sci e scarponi, Moon Boot, footwear, Lowa, scarpe da trekking e outdoor, Blizzard, sci, e Rollerblade, pattini in linea, hanno sottoscritto nell\u2019ambito del rinnovato Programma Filiere, un accordo di collaborazione per l\u2019accesso al credito delle aziende che forniscono beni e servizi. Intesa Sanpaolo, per supportare le imprese di ogni settore e dimensione, ha rinnovato il proprio Programma filiere con un progetto dedicato a valorizzare le intere filiere produttive, destinando un plafond di 10 miliardi di euro di nuovo credito. Il progetto nasce dalla comune volont\u00e0 di sostenere le piccole e medie imprese del territorio legate alla filiera in un momento di difficolt\u00e0 generato dall\u2019emergenza Covid-19, mettendo a loro disposizione le migliori soluzioni per la ripartenza. Grazie all\u2019accordo, anche attraverso lo scambio reciproco di informazioni industriali e settoriali, vengono facilitati l\u2019accesso al credito delle piccole e medie imprese e riconosciuti vantaggi economici, facendo leva sulle competenze settoriali di Tecnica Group. \u201cCondividiamo e sposiamo la visione di Intesa Sanpaolo, a garanzia e sostegno del nostro lavoro e di quello dei nostri fornitori e partner, per aiutare tutto il segmento e riprendere a crescere passata l\u2019emergenza \u2013 dichiara Alberto Zanatta, Presidente e Ad di Tecnica Group \u2013 realt\u00e0 come il nostro distretto sono da sempre basate su questa sinergia e devono continuare a produrre i loro frutti e generare know-how\u201d. \u201cNell\u2019attuale contesto, vogliamo essere ancora pi\u00f9 vicini alle nostre imprese e crediamo che il contratto di filiera possa essere un valido strumento per sostenere e rafforzare il rapporto strategico tra il leader ed i propri fornitori, agevolando l\u2019accesso al credito da parte delle imprese minori, grazie alla forza e alla solidit\u00e0 dei champions. In particolare, vogliamo supportare le aziende del distretto della calzatura sportiva di Montebelluna, volano di crescita economica per questo territorio, dove Intesa Sanpaolo \u00e8 storicamente presente ed a cui non ha mai fatto mancare il proprio sostegno, \u2013 dichiara Renzo Simonato, Direttore Regionale Veneto, Friuli Venezia Giulia e Trentino Alto Adige -. Nel Triveneto, ad oggi, abbiamo contratti con 125 filiere, per un totale di oltre 1.700 fornitori e un giro d\u2019affari complessivo di circa 12 miliardi di euro, anche grazie alla collaborazione tra la Divisione Banca dei Territori e la Divisione IMI Corporate & Investment Banking che segue i grandi gruppi industriali come Tecnica Group\u201d."}