{"date": "20210413", "category": "ESG Investing", "title": "Payden & Rygel selezionata dal Fondo Priamo per la gestione di un mandato obbligazionario globale", "text": "Payden & Rygel Investment Management, societ\u00e0 di gestione americana indipendente specializzata nella gestione attiva di portafogli di reddito fisso, in seguito alla partecipazione al bando pubblico di Priamo, il Fondo Pensione Complementare per i lavoratori addetti ai servizi di trasporto pubblico e dei settori affini, pubblicato nel novembre del 2020, \u00e8 stata selezionata per gestire un mandato obbligazionario globale per 200 milioni di euro. \u201cSiamo onorati di essere stati selezionati da Priamo, uno dei pi\u00f9 importanti Fondi Pensione in Italia, grazie all\u2019offerta di una soluzione di investimento personalizzata per il raggiungimento degli obiettivi dei lavoratori aderenti. Con questa aggiudicazione salgono a quattordici i mandati istituzionali gestiti da Payden & Rygel per la clientela italiana\u201d \u2013 ha commentato Nicol\u00f2 Piotti, Responsabile dello sviluppo del business in Europa Continentale. Soddisfazione anche da parte di Joan Payden, fondatrice del Gruppo: \u201cLa nostra importante expertise \u00e8 stata messa a disposizione anche in questa occasione per offrire una soluzione di investimento su misura che incontri le esigenze specifiche degli interlocutori istituzionali, dando accesso ad un\u2019ampia diversificazione ed esposizione ai mercati globali, facendo attenzione alle dinamiche della liquidit\u00e0 ed ai criteri ESG nella selezione dei titoli sottostanti\u201d. Con i suoi 140 miliardi di dollari in gestione a livello mondiale, Payden & Rygel \u00e8 una societ\u00e0 globale di Asset Management del tutto indipendente e detenuta esclusivamente dai propri dipendenti, presente negli Stati Uniti a Los Angeles e Boston, in Europa a Londra e Milano."}