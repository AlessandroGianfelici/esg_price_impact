{"date": "20210514", "category": "Azione per il clima", "title": "John Kerry incontra il ministro Cingolani: raggiungere l\u2019obiettivo 1,5 C\u00b0 entro il 2030", "text": "Vertice Usa-Italia sul clima. L\u2019inviato del Presidente USA per il clima John Kerry ha voluto interfacciarsi, sin dall\u2019inizio del suo mandato, con i Paesi pi\u00f9 attivi sul fronte dell\u2019azione climatica, a partire dall\u2019Italia, in una missione che si inquadra nella campagna che lo special envoy sta portando avanti in tutto il mondo a favore dell\u2019azione climatica. L\u2019incontro con il neo Ministro della Transizione Ecologica Roberto Cingolani ha toccato temi quali i negoziati della COP26, eventi italiani (Youth4Climate e PRE-COP), G20 Clima/Energia, le ambizioni internazionali e gli sforzi nei contesti multilaterali, PNRR Italiano \u2013 misure sulla decarbonizzazione.  \u201cL\u2019incontro con il ministro Cingolani \u00e8 stato molto costruttivo \u2013 ha affermato\u00a0John Kerry\u00a0\u2013, entrambi ci troviamo in pieno accordo sull\u2019urgenza di muoversi rapidamente da qui fino agli incontri di Glasgow a novembre, portando i Paesi al tavolo delle trattative e a fare di pi\u00f9. Quella che stiamo affrontando \u00e8 una crisi planetaria e bisogna fare presto. Vogliamo che i cittadini, sia in Italia, che in Europa, come negli Stati Uniti, comprendano che questa non \u00e8 una scelta tra prosperit\u00e0 e un\u2019economia che funziona o meno, ma \u00e8 un\u2019opportunit\u00e0 enorme e i ministri, come quello della\u00a0Transizione ecologica, hanno il compito di transitare verso un futuro nuovo, migliore e pi\u00f9 sicuro, con pi\u00f9 posti di lavoro. In questo modo possiamo allontanare\u00a0il rischio di un disastro climatico. Quindi siamo fiduciosi, insieme riusciremo a portare avanti un\u2019opera di persuasione dei nostri colleghi in tutto il mondo e ci saranno numerose occasioni a Glasgow per intraprendere un percorso e mantenere l\u2019innalzamento della temperatura terrestre entro 1,5 C\u00b0. Il nostro obiettivo comune \u00e8 di mantenere\u00a01,5 C\u00b0\u00a0come limite e questo significa che ogni Stato dovr\u00e0 fare la sua parte e continuare a ridurre le emissioni in atmosfera\u00a0durante questa decade\u00a0e non \u00e8 abbastanza dire che lo faranno entro 2050. Quindi siamo perfettamente in accordo e crediamo che sia una strategia a tutto campo e non una soluzione singola che possa risolvere questa crisi, \u00e8 un approccio multiplo che include diverse risorse come carburanti, fonti energetiche e in particolare richiede di negoziare con l\u2019industria pesante, una componente molto complicata ma estremamente importante all\u2019interno di questo contesto\u201d. \u201cAbbiamo avuto l\u2019onore di avere con noi mr Kerry \u2013 ha dichiarato il ministro\u00a0Roberto Cingolani\u00a0\u2013, con il nuovo corso degli Usa per la difesa dell\u2019ambiente. Abbiamo parlato di scenari visionari, ma anche del presente e degli impegni che ci aspettano nei prossimi mesi in relazione a G20, COP26. Abbiamo un\u2019agenda molto fitta e questo credo fermamente sia\u00a0l\u2019inizio di una collaborazione poderosa tra l\u2019Italia, l\u2019Europa e gli Stati Uniti\u201d."}