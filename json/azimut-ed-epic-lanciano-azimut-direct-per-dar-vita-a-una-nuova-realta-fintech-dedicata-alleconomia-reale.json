{"date": "20210210", "category": "Fintech", "title": "Azimut ed Epic lanciano Azimut Direct per dar vita a una nuova realt\u00e0 fintech dedicata all\u2019economia reale", "text": "Azimut, tramite Azimut Enterprises, ha firmato un accordo per l\u2019acquisto del ramo d\u2019azienda fintech e strutturazione di attivit\u00e0 di finanza alternativa per le PMI di Epic.  Il ramo d\u2019azienda verr\u00e0 conferito ad una Newco, Azimut Direct, di cui Azimut deterr\u00e0 il 50,1% mentre il 49,9% sar\u00e0 posseduto da Epic. Il perfezionamento dell\u2019operazione, che sar\u00e0 soggetto all\u2019approvazione delle autorit\u00e0 di vigilanza, \u00e8 atteso nel corso del primo semestre 2021. Azimut Direct si pone l\u2019obiettivo di supportare la crescita e lo sviluppo delle PMI italiane, attraverso un\u2019azione congiunta di consulenza, strutturazione e collocamento di strumenti di finanza alternativa presso investitori istituzionali e privati qualificati. Il business plan di Azimut Direct \u00e8 funzionale all\u2019obiettivo strategico del Gruppo Azimut di creare un ampio ecosistema a supporto dell\u2019economia italiana, all\u2019interno del quale si sviluppi anche un marketplace di imprese e investitori che permetta a fondi e altri investitori professionali del risparmio di conoscere, selezionare e finanziare le PMI pi\u00f9 meritevoli. Azimut Direct capitalizza l\u2019esperienza fintech di Epic, che coniuga capacit\u00e0 di finanza strutturata con processi IT di corporate analysis e distribuzione, con le potenziali sinergie estraibili con l\u2019ausilio della tecnologia sviluppata da Azimut Capital Tech, nata a seguito della partnership siglata nel 2020 con Borsa del Credito. Con questo investimento, Azimut accelera lo sviluppo del progetto di Banca Sintetica con l\u2019obiettivo di erogare finanziamenti alle PMI italiane per 1,2 miliardi di euro nel periodo 2021-2025, grazie alla gamma prodotto Alternative Credit che si \u00e8 arricchita nelle scorse settimane con due nuovi fondi innovativi: ELTIF PIR Digital Lending, strategia focalizzata su prestiti con garanzia statale e crediti commerciali investiti attraverso piattaforme fintech; FIA Private Debt Multistrategy, strategia di private debt con i benefici di elevata diversificazione tra performing assets, non-performing assets, direct lending e special situations. Pietro Giuliani, Presidente del Gruppo Azimut, commenta \u201cl\u2019industria del risparmio gestito sta evolvendo nella capacit\u00e0 di porsi come alternativa al modello di banca tradizionale nei finanziamenti alle piccole e medie imprese italiane. L\u2019utilizzo della tecnologia consente di creare nuove opportunit\u00e0 di rendimento per i capitali pazienti dei nostri clienti che sono impiegati in attivit\u00e0 di finanziamento alle imprese che a loro volta beneficiano di una comprensione dei loro fabbisogni da parte dei nostri gestori e di tempi di erogazione veloci. Questo nuovo progetto ci permette di aumentare l\u2019offerta di prodotto nel segmento dei private markets, un asset class sempre pi\u00f9 fondamentale all\u2019interno dei portafogli dei clienti per generare performance positive nel medio-lungo periodo\u201d. \u201cIn questa missione servono metodo, specializzazione e risposte rapide\u201d, sottolinea Andrea Crovetto, CEO di Epic: \u201csolo in Italia abbiamo oltre 3 mila miliardi di euro di risparmio privato gestito, che avr\u00e0 una quota sempre maggiore investita verso l\u2019economia reale anche grazie a tecnologie e professionisti che seguono i migliori standard di analisi degli investimenti. I dati in forte crescita del 2020 testimoniano la maturit\u00e0 del fintech italiano che ha ben collaborato con il mondo della finanza tradizionale, garantendo soluzioni immediate e semplici. In questo contesto si inserisce la partnership strategica tra Azimut ed Epic\u201d. Azimut Direct sar\u00e0 a tutti gli effetti un marketplace per l\u2019economia reale al servizio delle PMI italiane per soddisfare bisogni di finanza straordinaria, che operer\u00e0 nel campo della mediazione creditizia e del securities- based crowdfunding riservato agli investitori qualificati."}