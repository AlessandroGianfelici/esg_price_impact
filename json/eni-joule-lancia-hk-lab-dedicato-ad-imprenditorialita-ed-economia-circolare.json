{"date": "20210518", "category": "Start-up", "title": "Eni, Joule lancia HK Lab dedicato ad imprenditorialit\u00e0 ed economia circolare", "text": "Joule, la scuola di\u00a0Eni\u00a0per l\u2019impresa, lancia\u00a0Human Knowledge Lab\u00a0(HK Lab). Si tratta di un percorso di pre-incubazione avviato in collaborazione con\u00a0LVenture\u00a0Group, che si rivolge a tutte quelle\u00a0idee imprenditorialiparticolarmente innovative sotto l\u2019aspetto della\u00a0sostenibilit\u00e0, dell\u2019economia circolare e della transizione energetica, indipendentemente dal settore di appartenenza.\u00a0 Eni, in linea con l\u2019importanza prioritaria attribuita alla formazione, rinnova cos\u00ec il proprio impegno a supporto del\u00a0tessuto imprenditoriale italiano\u00a0in un momento storico di grandi sfide e profonde trasformazioni, e lo fa attraverso Joule, scuola dedicata alla formazione di una nuova generazione di imprenditori e all\u2019accelerazione di startup, fornendo strumenti e sviluppando competenze. Il percorso di HK Lab si snoder\u00e0 in\u00a0pi\u00f9 tappe\u00a0durante l\u2019anno, ognuna delle quali vedr\u00e0 i partecipanti confrontarsi in una sfida che determiner\u00e0 il progetto pi\u00f9 meritevole. La prima tappa di HK Lab ha lo scopo di fornire le competenze ad aspiranti ed attuali imprenditori che intendono validare le loro idee innovative e affrontare le sfide legate al tema dell\u2019economia circolare, declinato in specifiche aree di innovazione. Una volta chiusa la fase delle candidature, i progetti pi\u00f9 interessanti verranno selezionati per partecipare al percorso formativo, che si svolger\u00e0 il prossimo settembre presso la sede Eni dedicata alla formazione \u2013 Villa Montecucco a Castel Gandolfo (Roma) e che prevede un impegno di 7 giorni full-time. Al termine della settimana, il\u00a0progetto vincitore\u00a0verr\u00e0 premiato con un percorso di incubazione erogato tramite\u00a0PoliHub, l\u2019Innovation Park & Startup Accelerator del Politecnico di Milano, partner d\u2019eccellenza di Joule. Inoltre, i due migliori progetti potranno accedere ad un pacchetto di servizi personalizzati Eni tramite\u00a0Energizer, l\u2019acceleratore d\u2019impresa di Joule, che fornir\u00e0 una consulenza sulla base delle esigenze imprenditoriali dei singoli team. Il programma prevede inoltre una fase preparatoria di\u00a0onboarding da remoto\u00a0e un percorso di sviluppo delle competenze trasversali e soft skills, sviluppato in modo integrato e coerente con i contenuti di HK Lab. Lungo il percorso, sviluppato con approcci coinvolgenti e laboratoriali si alterneranno contributi di founder delle startup del portafoglio di LVenture Group, di esperti interni Eni ed esterni provenienti dall\u2019ecosistema dell\u2019innovazione,\u00a0da Business School e contesti accademici di eccellenza."}