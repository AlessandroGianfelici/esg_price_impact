{"date": "20210129", "category": "ESG Index", "title": "Italgas confermata nell\u2019indice FTSE4Good Index Series", "text": "Il titolo Italgas \u00e8 stato confermato per il quinto anno consecutivo nel FTSE4Good Index Series, indice che raggruppa a livello globale le migliori aziende capaci di distinguersi per l\u2019attenzione allo sviluppo economico sostenibile.\u00a0 Nello specifico, il FTSE Russell FTSE ha confermato che \u201cItalgas \u00e8 stata valutata in modo indipendente secondo i criteri FTSE4Good e ha soddisfatto i requisiti di componente della FTSE4Good Index Series\u201d. L\u2019attuale review ha determinato una valutazione della performance sostenibile di Italgas che si conferma in continuo miglioramento raggiungendo un punteggio pari a 4,2 su un massimo di 5 punti, in precedenza era di 4,0.\u00a0 Questo risultato testimonia l\u2019attenzione di Italgas verso uno sviluppo sostenibile basato sulla leadership dell\u2019impresa nell\u2019interazione con il contesto sociale di riferimento, finalizzata alla creazione di opportunit\u00e0 incentrate sul principio del valore condiviso. Creata dall\u2019index provider globale FTSE Russell, la serie di indici FTSE4Good \u00e8 progettata per misurare la performance delle aziende che dimostrano efficaci pratiche ambientali, sociali e di governance (ESG). Gli indici FTSE4Good sono utilizzati da un\u2019ampia variet\u00e0 di partecipanti al mercato per creare e valutare fondi di investimento responsabili e altre tipologie di prodotti."}