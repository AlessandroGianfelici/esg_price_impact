{"date": "20210427", "category": "L'opinione di Daniel Fauser, Equity Analyst, Global ESG Integrated, Swisscanto Invest", "title": "Una gestione aziendale sostenibile riduce del 23% il rischio di controversie", "text": "I procedimenti legali contro le societ\u00e0 spesso si concludono con miliardi di risarcimenti e spese legali, per non parlare dei significativi danni reputazionali. Un nuovo studio mostra che questi rischi possono essere significativamente ridotti quando le societ\u00e0 hanno una buona performance ESG e non presentano aspetti controversi in termini di criteri ambientali, sociali e di governance. La storia parla da sola: i procedimenti legali e i relativi costi possono avere un considerevole impatto negativo sul successo di una societ\u00e0 (ad esempio, danni, multe, costi di contenzioso e danni reputazionali) o addirittura portare al fallimento. Sono molti gli esempi, dalle frodi contabili agli scandali di corruzione, dai disastri ambientali alle violazioni dei diritti umani. Investitori e collettivit\u00e0 sono spesso sorpresi da questi sviluppi negativi, che rappresentano un rischio incalcolabile e indesiderato. Effetto positivo dei fattori ESG sui procedimenti legali Il nostro studio mostra che l\u2019inclusione di fattori ESG pu\u00f2 ridurre significativamente il rischio di controversie e proteggere il valore di mercato delle societ\u00e0 in caso di contenziosi legali. Il campione analizzato include circa 1.800 societ\u00e0 statunitensi di 27 settori, per cui sono state raccolte informazioni sulle cosiddette controversie ESG e sulla performance ESG, cos\u00ec come dati finanziari e di mercato. \u00a0I risultati dello studio hanno rivelato che un migliore posizionamento societario rispetto alle tematiche ESG sensibili a controversie giudiziarie, riduce il rischio di quest\u2019ultime, in una societ\u00e0 di medie dimensioni, di circa il 23%. I nostri risultati, inoltre, indicano che le societ\u00e0 con un alto punteggio di performance ESG hanno circa la met\u00e0 del rendimento anomalo negativo al momento della presentazione di un\u2019azione legale, a differenza delle societ\u00e0 con performance ESG media o scarsa (vedi grafico). Altri test nel nostro studio, con i quali monitoriamo anche fattori diversi dalla performance ESG, confermano questo risultato. Inoltre, il valore di mercato di societ\u00e0 con elevate performance ESG recupera molto pi\u00f9 velocemente dopo che \u00e8 stata intrapresa un\u2019azione legale. In definitiva, l\u2019adozione di fattori ESG riduce il rischio di ribasso per gli investitori e fornisce una certa protezione con un effetto simile a una polizza assicurativa. Contributo significativo alla generazione di alfa Lo studio ha quindi applicato i risultati a livello di portafoglio in un totale di otto portafogli e li ha testati rispetto alla generazione di alfa. Per ragioni di disponibilit\u00e0 dei dati, i portafogli sono stati testati per il periodo 2014-2017. I portafogli con societ\u00e0 a basso rischio per quanto riguarda i procedimenti legali hanno generato un alfa mensile positivo fino all\u20191%. I portafogli ad alto rischio di controversie con un alto punteggio di performance ESG hanno invece generato un\u2019alfa mensile positivo fino allo 0,5%. Al contrario, i portafogli di societ\u00e0 ad alto rischio di contenzioso con un basso punteggio di performance ESG hanno ottenuto un\u2019alfa mensile negativo di oltre l\u20191%. Gli alfa menzionati erano statisticamente significativi. Una performance ESG elevata ripaga gli investitori La completa integrazione ESG nel processo d\u2019investimento di Swisscanto Invest tiene conto di questi risultati sotto molti aspetti. In primo luogo, gli aspetti controversi relativi ai criteri ambientali, sociali e di governance sono sistematicamente presi in considerazione nelle decisioni di investimento attivo con l\u2019aiuto dell\u2019analisi fondamentale ESG integrata e dei corrispondenti strumenti di integrazione ESG. In secondo luogo, la performance ESG gioca un ruolo centrale nel processo di investimento attivo e fondamentale, concentrandosi sui cosiddetti leader ESG ed escludendo i cosiddetti \u201critardatari\u201d ESG. Attraverso i nostri sforzi, aspiriamo anche a migliorare la performance ambientale, sociale e di governance (ESG) delle societ\u00e0."}