{"date": "20210513", "category": "Finanza a impatto sociale", "title": "Unicredit, Sib lancia un nuovo sistema di misurazione e valutazione dell\u2019impatto sociale", "text": "UniCredit Social Impact Banking, in linea con il suo impegno nel contribuire concretamente allo sviluppo di una societ\u00e0 pi\u00f9 equa e inclusiva, ha ideato, insieme al think tank\u00a0Human Foundation, un nuovo\u00a0sistema di misurazione e valutazione dell\u2019impatto sociale\u00a0per massimizzare i risultati dei progetti sociali finanziati Grazie a questa nuova metodologia, SIB \u00e8 in grado di\u00a0monitorare e valutare\u00a0costantemente le proprie attivit\u00e0 di finanza a impatto sociale in tutti gli\u00a011 mercati del Gruppo\u00a0in cui \u00e8 attiva: Austria, Bosnia ed Erzegovina, Bulgaria, Croazia, Germania, Italia, Repubblica Ceca, Romania, Serbia, Slovacchia e Ungheria. Laura Penna, Head of Group Social Impact Banking di UniCredit, ha dichiarato: \u201cIn UniCredit, i\u00a0fattori ESG\u00a0sono parte del nostro DNA, incluso il costante impegno sociale rivolto a tutte le comunit\u00e0 in cui siamo presenti. Attraverso le iniziative di Social Impact Banking contribuiamo a un\u00a0cambiamento sociale positivo\u00a0e tangibile per i nostri territori. Per fare la differenza e continuare ad accrescere il nostro impatto, abbiamo bisogno di monitorare e misurare gli effetti delle nostre attivit\u00e0 sui beneficiari finali in modo concreto e uniforme. Questa nuova metodologia \u00e8 stata progettata per aiutarci a essere pi\u00f9 efficaci e trasparenti, adottando standard e norme gi\u00e0 riconosciuti nel settore della\u00a0finanza a impatto sociale\u201c. Negli ultimi anni, il settore della\u00a0finanza a impatto \u00e8 cresciuto in modo significativo\u00a0e si prevede che questa tendenza continui ad accelerare, spinta anche dagli effetti causati dalla crisi pandemica. In tale contesto, si \u00e8 reso necessario adottare metodi di misurazione chiari e condivisi cos\u00ec da garantire la credibilit\u00e0 delle attivit\u00e0 di finanziamento a impatto ed evitare rischi di \u201cimpact washing\u201c.\u00a0 L\u2019offerta di Impact Financing\u00a0di UniCredit sostiene\u00a0l\u2019innovazione sociale\u00a0come motore del cambiamento attraverso prestiti a condizioni vantaggiose, supporto in termini di formazione finanziaria e condivisione di competenze e accesso a reti di relazioni tra diversi attori sul territorio. Il meccanismo di \u201cpay for success\u201d \u00e8 parte integrante dell\u2019offerta e consiste, per le imprese eleggibili, nel beneficiare di\u00a0sconto di interesse\u00a0o riconoscimento di\u00a0una donazione aggiuntiva\u00a0al raggiungimento dei risultati sociali dichiarati.\u00a0 UniCredit Social Impact Banking \u00e8 stata recentemente premiata dalla\u00a0European Venture Philanthropy Association(EVPA) con il\u00a0Data Transparency Label 2021, un riconoscimento per il suo continuo impegno nella trasparenza dei dati relativi alla finanza a impatto sociale."}