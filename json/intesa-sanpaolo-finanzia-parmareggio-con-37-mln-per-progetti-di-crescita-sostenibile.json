{"date": "20210224", "category": "S-Loan", "title": "Intesa Sanpaolo finanzia Parmareggio con 37 mln per progetti di crescita sostenibile", "text": "Intesa Sanpaolo finanzia la crescita sostenibile di Parmareggio, leader nella produzione di Parmigiano Reggiano, con 37 milioni di euro legati a obiettivi di miglioramento ESG. Il finanziamento S-Loan, strutturato per accompagnare gli sforzi delle imprese nella direzione di una maggiore sostenibilit\u00e0, \u00e8 in questo caso garantito digitalmente e in tempi brevi da Sace tramite Garanzia Italia, lo strumento del Decreto Liquidit\u00e0 destinato al sostegno delle imprese italiane durante l\u2019emergenza Covid-19. Il finanziamento \u00e8 finalizzato a sostenere il capitale circolante, il costo del personale e il piano investimenti dell\u2019azienda modenese, che sar\u00e0 incentrato su nuovi programmi ESG gi\u00e0 strategici per l\u2019azienda. L\u2019operazione \u2013 della durata di 72 mesi \u2013 avr\u00e0 infatti fra i diversi obiettivi sostenere attivit\u00e0 di forte impatto sociale a supporto delle associazioni operanti nel no profit e nel sostegno personale e professionale alle categorie svantaggiate, nonch\u00e9 programmi di formazione interna dedicati al personale sui temi della cultura della sostenibilit\u00e0 ambientale. Parmareggio \u00e8 tra i principali operatori dell\u2019industria lattiero-casearia italiana. L\u2019azienda cura la stagionatura e commercializzazione di formaggi duri DOP e, in particolar modo, di Parmigiano Reggiano (con il marchio Parmareggio) e Grana Padano (a seguito della recente integrazione con Agriform). Parmareggio appartiene al Gruppo Bonterre, a totale propriet\u00e0 cooperativa e fortemente radicato sul territorio modenese, frutto di aggregazioni di eccellenze italiane nei salumi e nei formaggi stagionati, che ha raggiunto dimensioni importanti per sviluppare sinergie ed economie di scala.\u00a0 Con circa 1,3 miliardi di fatturato, 3 filiali commerciali all\u2019estero, 18 stabilimenti in Italia, 2.200 dipendenti, 165.000 tonnellate vendute all\u2019anno, il Gruppo Bonterre \u00e8 oggi leader nella filiera del Parmigiano Reggiano, Grana Padano e nella produzione dei salumi. Tra i valori di Parmareggio e del Gruppo spiccano l\u2019impegno per ridurre l\u2019impatto ambientale ottimizzando l\u2019utilizzo delle risorse, rendendo pi\u00f9 efficienti i processi produttivi, abbassando i consumi energetici, ricercando sempre nuove tecnologie e materiali che assicurino la qualit\u00e0 del prodotto con un minore impatto ambientale.\u00a0 Questi valori hanno trovato piena condivisione nella soluzione proposta da Intesa Sanpaolo attraverso il finanziamento S-Loan, che prevede il monitoraggio degli obiettivi rilevati nell\u2019ambito della nota integrativa del bilancio della societ\u00e0. Il primo gruppo bancario italiano ritiene fondamentale promuovere lo sviluppo di una economia sostenibile, favorendo lo sviluppo di tale cultura in particolare nelle PMI, riconoscendo la rilevanza degli investimenti che vengono inquadrati nei tre criteri guida, denominati ESG. Grazie al finanziamento a medio-lungo termine denominato S-Loan, le imprese possono contare su supporto finanziario per interventi verso una maggiore sostenibilit\u00e0 sotto il profilo ambientale, sociale e di governance di impresa. Per ogni anno in cui l\u2019impegno sar\u00e0 rispettato sar\u00e0 riconosciuto uno sconto sul finanziamento al fine di premiare i risultati conseguiti. \u201cIl Finanziamento S-Loan concesso da Intesa Sanpaolo con la Garanzia di SACE \u2013 dichiara Giuliano Carletti, Ad del Gruppo Bonterre-Parmareggio \u2013 rappresenta per il nostro Gruppo non solo un importante sostegno ai nostri progetti di sviluppo futuri in un periodo reso particolarmente complesso dalla pandemia ma, soprattutto, la conferma di un modo di intendere la finanza stessa come strumento al servizio delle imprese e degli obiettivi di responsabilit\u00e0 sociale che esse perseguono. La tutela dell\u2019ambiente, la qualit\u00e0 del lavoro e il benessere delle comunit\u00e0 di insediamento rappresentano i punti cardine per l\u2019affermazione dei valori maturati negli oltre 60 anni della nostra propriet\u00e0 cooperativa\u201d. Anna Roscio, responsabile Direzione Sales&Marketing Imprese Intesa Sanpaolo: \u201cI criteri ESG sviluppati nel mondo della finanza con l\u2019obiettivo di valutare gli investimenti sono oggi dei punti di riferimento per le imprese che vogliono indirizzare la propria strategia sostenibile. Siamo attenti alle esigenze delle imprese del territorio e orgogliosi, soprattutto in questa fase cos\u00ec complessa, di offrire il nostro supporto a un\u2019azienda come Parmareggio, leader della filiera alimentare italiana. La nostra banca \u00e8 stata la prima a sottoscrivere il protocollo di collaborazione con Sace per sostenere finanziariamente le imprese nell\u2019emergenza Covid-19, ma proprio adesso \u00e8 fondamentale che le aziende continuino ad essere incentivate in investimenti strategici. Intesa Sanpaolo si impegna in un\u2019allocazione responsabile del credito, integrando nella valutazione del merito creditizio anche i temi della sostenibilit\u00e0 che contribuiscono al valore dell\u2019azienda e, in ultima analisi, alla creazione di valore collettivo\u201d."}