{"date": "20210519", "category": "Certificazioni ESG", "title": "Pirelli produce il primo pneumatico al mondo certificato FSC", "text": "Pirelli \u00e8 la prima azienda al mondo a produrre una linea di pneumatici\u00a0certificata Forest Stewardship Council (FSC)\u00a0progettati per la nuova BMW X5 xDrive45e Plug-In Hybrid. Questi prodotti contengono gomma naturale e rayon certificati FSC e rappresentano un nuovo traguardo verso una produzione sempre pi\u00f9 sostenibile. La certificazione di gestione forestale FSC conferma che le piantagioni sono gestite in modo da preservare la diversit\u00e0 biologica e apportare benefici alla vita delle comunit\u00e0 locali e dei lavoratori, assicurando al contempo la sostenibilit\u00e0 economica. Il complesso processo di certificazione della catena di custodia FSC verifica che, lungo la filiera di trasformazione dalla piantagione al produttore di pneumatici, il materiale certificato FSC sia stato identificato e separato dal materiale non certificato. Il gruppo BMW ha condotto, inoltre, una certificazione delle emissioni di CO2 del ciclo completo per la BMW X5 xDrive45e, dall\u2019approvvigionamento delle materie prime, a tutta la catena di approvvigionamento, alla produzione e alla fase di utilizzo, fino al riciclaggio. Per soddisfare le richieste prestazionali della casa auto tedesca per questo modello di auto, oltre a contribuire alla vocazione green della motorizzazione ibrida, questo pneumatico P ZERO \u00e8 stato sviluppato da Pirelli secondo la strategia Perfect Fit. Alla sostenibilit\u00e0 ambientale di questo pneumatico, che sar\u00e0 prodotto esclusivamente nella fabbrica Pirelli di Rome (Georgia) negli Stati Uniti d\u2019America, contribuisce anche la bassa resistenza al rotolamento (valore A dell\u2019etichetta europea), che consente di limitare i consumi di carburante del veicolo e le relative emissioni nell\u2019atmosfera. A questo si aggiunge una bassa emissione di rumore con altrettanti benefici ambientali. \u201cPrima di arrivare su strada, la mobilit\u00e0 sostenibile parte dalle materie prime. Con la produzione del primo pneumatico al mondo certificato FSC, Pirelli dimostra ancora una volta il proprio impegno nel perseguire obiettivi sempre pi\u00f9 sfidanti in termini di sostenibilit\u00e0 e testimonia il costante lavoro su materiali innovativi e processi produttivi sempre pi\u00f9 all\u2019avanguardia. Continuiamo a investire in una crescita sostenibile per il pianeta, consapevoli che questo \u00e8 imprescindibile anche per il futuro delle nostre imprese\u201d ha dichiarato\u00a0Giovanni Tronchetti Provera,\u00a0SVP Sustainability and Future Mobility di Pirelli. \u201cIn qualit\u00e0 di produttore premium, ci impegniamo a guidare il cammino verso la sostenibilit\u00e0 e ad assumerci responsabilit\u00e0\u201d, ha affermato\u00a0Andreas Wendt, membro del consiglio di amministrazione di BMW AG responsabile degli acquisti e della rete dei fornitori. \u201cQuesto \u00e8 il motivo per cui dal 2015 ci siamo impegnati per migliorare la coltivazione della gomma naturale e per una maggiore trasparenza nella rete di fornitori. L\u2019uso di pneumatici in gomma naturale certificata \u00e8 un risultato pionieristico per il nostro settore. In questo modo, contribuiamo a preservare la biodiversit\u00e0 e le foreste per contrastare il cambiamento climatico\u201d. \u201cIl nuovo pneumatico Pirelli certificato FSC \u00e8 una pietra miliare significativa nell\u2019obiettivo di offrire benefici economici, sociali e ambientali a tutta la filiera della gomma naturale; questo \u00e8 di particolare importanza nel contesto delle sfide di sostenibilit\u00e0 della gomma naturale. Ci congratuliamo con Pirelli per il suo impegno nell\u2019approvvigionamento responsabile e per aver dimostrato che una filiera trasparente per la gomma naturale \u00e8 possibile, dai piccoli proprietari al mercato. Ci congratuliamo anche con BMW per aver sostenuto lo sviluppo del pneumatico certificato FSC e per averlo scelto per equipaggiare uno dei suoi nuovi modelli. Questo \u00e8 un importante passo avanti nel viaggio verso una filiera della gomma naturale pi\u00f9 sostenibile, aiutando cos\u00ec a mitigare la deforestazione e a sostenere la lotta contro il cambiamento climatico. Celebriamo la leadership dimostrata in questo caso e non vediamo l\u2019ora di guidare una pi\u00f9 ampia trasformazione in tutto il settore\u201d ha dichiarato\u00a0Jeremy Harrison, Chief Markets Officer, FSC International."}