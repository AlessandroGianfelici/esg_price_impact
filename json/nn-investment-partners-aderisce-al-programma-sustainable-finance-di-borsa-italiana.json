{"date": "20210127", "category": "Cultura ESG", "title": "NN Investment Partners aderisce al programma \u2018Sustainable Finance\u2019 di Borsa Italiana", "text": "NN Investment Partners aderisce alla \u201cSustainable Finance Partnership\u201d di Borsa Italiana, la cui mission \u00e8 quella di creare una cultura innovativa e un ecosistema integrato per lo sviluppo di soluzioni innovative di Corporate Sustainable Finance per il mercato dei capitali italiano. NN Investment Partners in quanto Partner del programma desidera valorizzare e condividere la sua competenza e la sua esperienza sui temi legati alla sostenibilit\u00e0.  \u201cIn virt\u00f9 della nostra ventennale esperienza negli investimenti responsabili, quella di NN Investment Partners (NN IP)\u201d commenta Simona Merzagora Managing Director di NN Investment Partners (NN IP), \u201c\u00e8 un\u2019adesione convinta e partecipata all\u2019iniziativa \u201cSustainable Finance\u201d di Borsa Italiana. Il nostro rigoroso approccio agli investimenti responsabili che combina criteri di restrizione, engagement e votazione, integrazione ESG e report trasparenti, ci consente di dare un contributo concreto in termini di know-how e ricerca nel promuovere un dialogo costruttivo tra aziende e investitori, affinch\u00e9 la sostenibilit\u00e0 si traduca in azioni concrete e sia una priorit\u00e0 nell\u2019agenda di chi sta forgiando il futuro economico e sociale a livello globale e locale\u201d. L\u2019iniziativa della Borsa Italiana nasce dalla consapevolezza dell\u2019importanza di diffondere e sviluppare la cultura finanziaria per quanto riguarda i temi della sosteniblit\u00e0. \u201cL\u2019avvio della Sustainable Finance Partnership rafforza il programma di iniziative di Borsa Italiana volte a diffondere la cultura della finanza sostenibile e a sensibilizzare le imprese italiane nella scelta di percorsi di crescita sempre pi\u00f9 circolari. La Sustainable Finance Partnership\u201d spiega Raffaele Jerusalmi, Amministratore Delegato di Borsa Italiana, \u201cci consentir\u00e0 di supportare lo sviluppo di un ecosistema sempre pi\u00f9 sostenibile negli ambiti in cui operiamo, con l\u2019obiettivo di innovare e facilitare lo scambio di soluzioni all\u2019avanguardia su tematiche di finanza sostenibile per il mercato italiano.\u201d"}