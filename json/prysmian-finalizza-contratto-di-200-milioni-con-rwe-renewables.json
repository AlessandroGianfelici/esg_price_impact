{"date": "20210331", "category": "Partnership", "title": "Prysmian finalizza contratto di 200 milioni con RWE Renewables", "text": "Prysmian, leader nel settore dei sistemi in cavo per l\u2019energia e le telecomunicazioni, annuncia la finalizzazione del contratto con RWE Renewables, uno dei pi\u00f9 grandi sviluppatori di parchi eolici offshore al mondo, per la realizzazione di un sistema in cavo ad alta tensione sottomarino e terrestre del valore di oltre 200 milioni di euro per il parco eolico offshore Sofia di 1.4 gigawatt (GW).\u00a0 \u201cSi tratta di un progetto prestigioso per Prysmian Group, e siamo lieti di essere stati selezionati da RWE per fornire la nostra innovativa tecnologia in cavo per la trasmissione di energia rinnovabile dal parco eolico offshore Sofia in quantit\u00e0 tale da soddisfare le richieste annuali di 1,2 milioni di famiglie inglesi\u201d ha commentato Alberto Boffelli, COO Project BU di Prysmian. Prysmian Group sar\u00e0 responsabile per la progettazione, fornitura, installazione e collaudo di un sistema simmetrico in cavo unipolare ad alta tensione in corrente continua (High Voltage Direct Current \u2013 HVDC) che collegher\u00e0 la sottostazione offshore alla stazione di conversione sulla terraferma a Teesside. Il progetto prevede oltre 440 km di cavi sottomarini da \u00b1320 kV con isolamento in XLPE e 15 km di cavi terrestri da \u00b1320 kV con isolamento P-Laser. Sven Uterm\u00f6hlen, Chief Operating Officer Wind Offshore Global, RWE Renewables afferma: \u201cLa firma del contratto con il leader mondiale nel settore dei sistemi in cavo Prysmian dimostra ancora una volta come RWE stia guidando l\u2019innovazione; difatti, Sofia sar\u00e0 il primo progetto ad utilizzare la sua tecnologia in cavo HVDC, ed anche il primo ad utilizzare la nuova nave posacavi Leonardo da Vinci. La firma di oggi \u00e8 un ulteriore passo tangibile verso il progetto che \u00e8 ora ufficialmente in fase di costruzione\u201d. Le operazioni di installazione offshore saranno effettuate con la Leonardo da Vinci, la nuova nave posacavi all\u2019avanguardia di Prysmian che sar\u00e0 la pi\u00f9 performante sul mercato ed in grado di garantire una maggiore versatilit\u00e0 nella realizzazione dei progetti. Il collaudo del progetto \u00e8 previsto verso la fine del 2026."}