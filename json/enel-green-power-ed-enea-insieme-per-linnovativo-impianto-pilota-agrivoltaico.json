{"date": "20210519", "category": "Energie rinnovabili", "title": "Enel Green Power ed ENEA, insieme per l\u2019innovativo impianto-pilota agrivoltaico", "text": "Enel Green Power\u00a0ed\u00a0ENEA, l\u2019Agenzia per le nuove tecnologie, l\u2019energia e lo sviluppo economico sostenibile, hanno firmato un accordo per la sperimentazione di una tecnologia innovativa che abbina\u00a0la produzione di energia elettrica da fotovoltaico alla coltura di microalghe. Presso il Centro ricerche ENEA di Portici, verr\u00e0 realizzato un impianto pilota per lo studio e la dimostrazione dell\u2019integrabilit\u00e0 delle due tecnologie\u00a0solare\u00a0e\u00a0microalgale\u00a0e, in parallelo, verr\u00e0 effettuata un\u2019analisi di scalabilit\u00e0 per applicazioni su un impianto fotovoltaico di grandi dimensioni.\u00a0 La sperimentazione prevede la coltivazione di microalghe ad elevato valore commerciale (tra 100 e 200 euro al chilogrammo) con un sistema di coltura completamente integrato con l\u2019impianto fotovoltaico. I vantaggi sono la produzione di energia elettrica da fonte rinnovabile e di sostanze pregiate per alimenti e integratori,\u00a0la riduzione delle emissioni di CO2\u00a0che vengono assorbite e trasformate in biomassa, da aggiungere a quelle gi\u00e0 evitate per la produzione elettrica da fotovoltaico. \u201cLa collaborazione con ENEA \u2013 commenta il responsabile Innovazione di Enel Green Power,\u00a0Nicola Rossi\u00a0\u2013 rientra in un pi\u00f9 ampio piano di dimostrazione di soluzioni innovative di integrazione di\u00a0attivit\u00e0 produttive agricole e zootecniche con i nostri impianti fotovoltaici\u00a0che stiamo portando avanti insieme a vari partner di ricerca e agricoli per promuovere un uso pi\u00f9 efficiente del suolo e identificare opportunit\u00e0 di creazione di valore condiviso con i territori e le comunit\u00e0 che ospitano i nostri impianti\u201d. \u201cCon questo accordo \u2013 sottolinea\u00a0Ezio Terzini, direttore della divisione ENEA di Fotovoltaico e Smart Device presso il dipartimento Tecnologie Energetiche e Fonti Rinnovabili \u2013 lanciamo una nuova possibile sinergia per l\u2019uso condiviso del suolo che abbiamo definito, con un nostro marchio, \u2018algovoltaico\u2019, una delle opportunit\u00e0 dell\u2019agrivoltaico, settore nel quale stiamo investendo molte risorse per attuare gli indirizzi contenuti anche nel\u00a0PNRR\u201d. Lo studio si inquadra nel filone dello sviluppo di soluzioni innovative per\u00a0l\u2019ottimizzazione dell\u2019uso del suolo\u00a0legato agli impianti fotovoltaici di larga scala, con differenti soluzioni di condivisione di spazi tra generazione energetica e attivit\u00e0 agricole."}