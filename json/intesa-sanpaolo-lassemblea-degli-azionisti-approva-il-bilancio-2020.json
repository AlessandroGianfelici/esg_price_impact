{"date": "20210429", "category": "Bilancio 2020", "title": "Intesa Sanpaolo, l\u2019assemblea degli azionisti approva il Bilancio 2020", "text": "L\u2019assemblea degli azionisti di Intesa Sanpaolo ha approvato il Bilancio 2020 e la distribuzione di dividendi e di parte della riserva sovrapprezzo per un ammontare totale pari a 693,6 milioni di euro (corrispondente a 3,57 centesimi di euro per ciascuna azione). La distribuzione avr\u00e0 luogo a partire dal giorno 26 maggio 2021 (con stacco cedole il 24 maggio e record date il 25 maggio). Rapportando l\u2019importo unitario al prezzo dell\u2019azione registrato il 27 aprile, risulta un rendimento (dividend yield) pari all\u2019 1,6%. Con il\u00a091,78% delle azioni\u00a0ordinarie rappresentate, sono state inoltre approvate\u00a0le politiche di remunerazione e incentivazione per il 2021\u00a0nonch\u00e9 le relative procedure di adozione e attuazione, come descritte rispettivamente nei capitoli 4 e 1 della\u00a0Sezione I\u00a0della Relazione sulla politica in materia di remunerazione e sui compensi corrisposti. Con il\u00a093,74% delle azioni ordinarie rappresentate, l\u2019assemblea ha espresso il proprio\u00a0voto favorevole\u00a0in merito all\u2019Informativa sui compensi corrisposti nell\u2019esercizio 2020 come rappresentata nella\u00a0Sezione II della Relazione sulla politica in materia di remunerazione e sui compensi corrisposti. L\u2019Assemblea ha approvato, con il\u00a099,59% ,\u00a0la proposta\u00a0di estensione dell\u2019innalzamento dell\u2019incidenza della remunerazione non ricorrente sulla remunerazione ricorrente nell\u2019ambito dell\u2019offerta di reclutamento destinata\u00a0ai Consulenti Finanziari\u00a0di nuovo ingresso nel Gruppo Intesa Sanpaolo fino ad un massimo\u00a0di 2:1. Tra l\u2019altro l\u2019Assemblea ha approvato, con il\u00a064,91% delle azioni\u00a0ordinarie rappresentate, la proposta di aggiornamento del\u00a0Piano di Incentivazione a Lungo Termine 2018-2021 POP (Performance call Option) destinato al Top Management, ai Risk Taker e ai Manager Strategici in modo da neutralizzare gli effetti tecnici degli eventi esogeni di natura straordinaria (i.e. ridotta distribuzione di dividendi del settore bancario europeo nel contesto della pandemia da Covid-19) sulle condizioni \u201cesterne\u201d di mercato del Piano stesso."}