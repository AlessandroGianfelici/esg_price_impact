{"date": "20210329", "category": "Impianti energia solare", "title": "Falck Renewables, accordo per acquisto impianto solare per 22 milioni", "text": "Falck Renewables ha siglato un contratto con Caicos Directorship, societ\u00e0 di propriet\u00e0 di Fund IV, per l\u2019acquisizione del 100% del capitale sociale di Desafio Solar SLU, titolare di un impianto solare operativo in Spagna. L\u2019impianto da 49,88 MW, situato nella regione Aragona, \u00e8 stato costruito da Gransolar Desarollo y Construccion, S.L. ed \u00e8 in esercizio da giugno 2020. Si stima che la produzione annuale di elettricit\u00e0 sia pari a circa 88,7 GWh. L\u2019impianto \u00e8 titolare di un Power Purchase Agreement (PPA) che copre circa il 70% dell\u2019energia prodotta. L\u2019operazione prevede il pagamento di un prezzo di circa 22 milioni di euro, pi\u00f9 l\u2019assunzione del debito residuo di progetto, finanziato interamente con risorse proprie e soggetto ad aggiustamento entro cinque mesi dal closing. Il perfezionamento dell\u2019operazione \u00e8 previsto nel mese di aprile 2021 ed \u00e8 subordinato esclusivamente all\u2019autorizzazione di Banco Sabadell al subentro di Falck Renewables nel contratto di finanziamento. Toni Volpe, Amministratore Delegato di Falck Renewables, ha commentato: \u201cQuesto progetto segna il nostro ingresso nella generazione solare in Spagna, dove attualmente deteniamo una pipeline con diritti di connessione alla rete di oltre 700 MW, di cui circa un terzo gi\u00e0 in fase di autorizzazione. Una volta perfezionata l\u2019acquisizione, Falck Renewables raggiunger\u00e0 190 GWh di produzione annuale in Spagna abilitando, come per l\u2019Italia e per il Regno Unito, il nostro modello integrato di gestione dell\u2019energia. Esso permette ai nostri impianti e a quelli dei nostri clienti di ottimizzare e diversificare il loro modello di ricavi, integrando i proventi derivanti dalla vendita di energia con quelli relativi ai servizi di flessibilit\u00e0 e capacit\u00e0, massimizzando nello stesso tempo il valore degli attributi ambientali presenti e futuri\u201d."}