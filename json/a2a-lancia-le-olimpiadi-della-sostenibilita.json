{"date": "20210422", "category": "World Earth Day 2021", "title": "A2A lancia le Olimpiadi della Sostenibilit\u00e0", "text": "In occasione del World Earth Day 2021, A2A lancia le \u201cOlimpiadi della Sostenibilit\u00e0\u201d, un progetto che coinvolger\u00e0 186 scuole secondarie di secondo grado per un totale di 11.000 studenti in tutta Italia. L\u2019iniziativa si propone di sensibilizzare i ragazzi sul tema dello sviluppo sostenibile, facendo acquisire loro maggior consapevolezza sull\u2019importanza dei principali contenuti dell\u2019Agenda ONU 2030 e dei relativi obiettivi. Infatti, con il nuovo Piano Industriale incentrato su economia circolare e transizione energetica, A2A \u00e8 impegnata nel prossimo decennio a dare un concreto contributo alla realizzazione di 11 dei 17 Obiettivi di Sviluppo Sostenibile.  Con il supporto del consorzio ELIS, realt\u00e0 no profit che promuove la formazione professionale di qualit\u00e0, gli studenti che frequentano il 4\u00b0 anno delle scuole superiori si cimenteranno nella realizzazione di elaborati e video, gareggiando per partecipare alla sfida finale. Verranno selezionate 3 classi finaliste che parteciperanno alla maratona creativa di A2A nell\u2019ambito dell\u2019Earth Day 2022.  A2A, in qualit\u00e0 di Life Company che agisce in modo responsabile, sviluppa costantemente progetti e iniziative di educazione alla sostenibilit\u00e0 mirate alla sensibilizzazione e al coinvolgimento delle nuove generazioni sui temi dell\u2019economia circolare e della transizione energetica, i due pilastri del Piano Industriale. Nel 2020, periodo segnato dall\u2019emergenza covid-19, A2A ha investito ulteriormente sulla formazione, in particolare nelle iniziative digitali che hanno visto l\u2019adesione di oltre 31.000 tra studenti ed insegnanti."}