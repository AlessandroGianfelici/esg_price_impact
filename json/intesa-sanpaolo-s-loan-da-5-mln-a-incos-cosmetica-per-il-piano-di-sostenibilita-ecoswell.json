{"date": "20210216", "category": "Finanziamenti sostenibili", "title": "Intesa Sanpaolo, S-loan da 5 mln a Incos Cosmetica per il Piano di Sostenibilit\u00e0 \u201cECOswell\u201d", "text": "La crescita sostenibile al centro del progetto di crescita della Incos Cosmetica Industriale, azienda del Gruppo Coswell, finanziato da Intesa Sanpaolo con 5 milioni di euro, che prevede obiettivi in termini di ESG. Al centro degli investimenti il raggiungimento e l\u2019implementazione del programma di sostenibilit\u00e0 ECOswell messo in campo dal gruppo emiliano con la consapevolezza che uno sviluppo sostenibile richiede l\u2019assunzione di impegni da parte delle imprese, chiamate ad investire per innovare il proprio modello di business. Incos Cosmetica industriale \u00e8 stata fondata nel 2009 come societ\u00e0 produttiva del Gruppo Coswell, un gruppo a gestione familiare specializzato nella produzione e commercializzazione di prodotti di largo consumo per la cura e il benessere della persona (tra i principali marchi L\u2019Angelica, Biorepair, Balnx, Prep, Bionsen, Isomar, Lenigola, Fave di Fuca). Al centro della mission aziendale la creazione di prodotti in grado di migliorare la qualit\u00e0 della vita e la fusione di valori sociali ed economici in tutte le proprie attivit\u00e0.  Tutto quanto sopra nel rispetto della comunit\u00e0 locale, per raggiungere una crescita sostenibile e soddisfare i bisogni societarie, ambientali e sociali. Non a caso il progetto ECOswell integra driver di sostenibilit\u00e0 all\u2019interno della strategia del gruppo, con il coinvolgimento di tutte le funzioni ambientali, identificando ambiti di impatto e impegni concreti tra cui la riduzione dell\u2019utilizzo di plastica vergine e materie prime non rinnovabili, la massimizzazione della riciclabilit\u00e0, il risparmio energetico e il ricorso a fonti rinnovabili, la formazione ed il coinvolgimento di tutto il personale. Intesa Sanpaolo ritiene fondamentale promuovere lo sviluppo di una economia sostenibile, favorendo lo sviluppo di tale cultura e riconoscendo la rilevanza degli investimenti che vengono inquadrati nei tre criteri guida, denominati ESG. In questa ottica \u00e8 stato lanciato uno strumento di finanziamento a medio-lungo termine denominato S-Loan specificatamente disegnato per accompagnare gli sforzi delle imprese nella direzione di una maggiore sostenibilit\u00e0 sotto il profilo ambientale, sociale e di governance di impresa, valorizzando gli investimenti dedicati grazie anche alla individuazione di indicatori di performance condivisi. S-Loan sostiene le esigenze di medio-lungo termine delle imprese con condizioni dedicate agevolate, grazie alle riduzioni di tasso che saranno riconosciute al raggiungimento degli obiettivi di miglioramento in ambito ESG. Cristina Balbo, Direttrice regionale Emilia-Romagna e Marche di Intesa Sanpaolo: \u201cSiamo orgogliosi di poter supportare una realt\u00e0 come il Gruppo Coswell all\u2019avanguardia per la crescita della produttivit\u00e0 sempre pi\u00f9 ispirata ai principi di sostenibilit\u00e0 ambientale e sociale. Investire su tali ambiti, rappresenta per i nostri clienti un asset fondamentale di sviluppo. Per questo, nel nostro ruolo a sostegno delle imprese italiane, Intesa Sanpaolo mette a disposizione importanti plafond dedicati espressamente agli investimenti in sostenibilit\u00e0 e circular economy, La nostra banca si impegna inoltre ad integrare, nella valutazione del merito creditizio, anche i percorsi effettuati dalle aziende verso il miglioramento del profilo ESG. In questo modo siamo convinti di contribuire alla creazione di valore collettivo\u201d."}