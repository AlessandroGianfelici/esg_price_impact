{"date": "20210129", "category": "Risultati 2020", "title": "Il Fondo Cometa ratifica i risultati del 2020, patrimonio di oltre 12,5 miliardi di euro", "text": "Il Consiglio di Amministrazione del Fondo Cometa, Fondo nazionale pensione complementare per i lavoratori dell\u2019industria metalmeccanica, dell\u2019installazione di impianti e dei settori affini, e per i lavoratori dipendenti del settore orafo e argentiero, riunitosi il 27 gennaio, ha ratificato i rendimenti dei comparti di investimento nel 2020. Nel dettaglio, il Monetario Plus ha chiuso con +0,51%, il Reddito con +1,52%, il Crescita con +0,42%, il Sicurezza 2020 con +4,97%, la gestione di questo comparto \u00e8 iniziata il 1\u00b0 giugno 2020, il TFR Silente con +4,69%, gestione iniziata il 1\u00b0 giugno 2020, il Sicurezza con -0,40%, gestione terminata il 30 maggio 2020, e il Sicurezza 2015 con -0,20%, gestione terminata il 30 maggio 2020. La gestione dei comparti garantiti Sicurezza 2020 e TFR Silente \u00e8 iniziata a giugno 2020, nell\u2019ambito del rinnovo dell\u2019offerta garantita del Fondo, e quindi tali linee non hanno risentito direttamente del quadro dei mesi precedenti la loro attivazione. D\u2019altro canto, i comparti Sicurezza e Sicurezza 2015, ancora attivi nei primi 5 mesi dell\u2019anno, con la gestione che infatti \u00e8 terminata a fine maggio 2020, essendo in fase di chiusura della convenzione erano investiti prevalentemente in liquidit\u00e0 e, quindi, non hanno subito i forti impatti del Covid sui mercati finanziari. Il Fondo Cometa si conferma il pi\u00f9 importante fondo pensione operante in Italia con 440 mila aderenti e un patrimonio di oltre 12,5 miliardi di euro, secondo i dati di dicembre 2020. \u201cIl 2020 \u00e8 stato un anno molto complesso\u201d, ha commentato Oreste Gallo, Presidente del Fondo Cometa. \u201cLa pandemia di Covid19 ha impattato sulla salute, l\u2019economia, la societ\u00e0, fino alla vita quotidiana di ciascuno, generando un quadro di incertezza e difficolt\u00e0 che tuttora persiste. Il Fondo Cometa ha portato avanti la propria missione previdenziale con un\u2019attenta gestione finanziaria, in risposta all\u2019andamento dei mercati, e al tempo stesso garantendo l\u2019operativit\u00e0 della sua struttura anche da remoto attraverso la sua dotazione tecnologica e avviando iniziative di tipo informativo verso gli aderenti. \u00c8 proprio in uno scenario incerto che emerge, tra le altre cose, l\u2019importanza di tutele e protezioni per il futuro. In questo senso, la previdenza complementare ricopre un ruolo di crescente importanza. L\u2019obiettivo su cui stiamo lavorando \u00e8 diffondere la cultura e la conoscenza di questo strumento, fin da giovani, fin da quando si entra nel mondo del lavoro, per permettere a una platea sempre maggiore di lavoratori di poter accedere a solide tutele pensionistiche per il loro domani\u201d, ha concluso Gallo."}