{"date": "20210326", "category": "Idrogeno verde", "title": "ENEA lancia Prometeo, il progetto europeo per ridurre i costi dell\u2019idrogeno verde", "text": "Ridurre i costi di produzione dell\u2019idrogeno verde, a meno di 2 euro al chilogrammo in prospettiva, grazie ad una tecnologia altamente efficiente che combina l\u2019elettricit\u00e0 da fotovoltaico (o eolico), con il calore da solare a concentrazione. \u00c8 l\u2019obiettivo del progetto europeo Prometeo, coordinato da ENEA, che prevede un investimento di 2,7 milioni di euro, di cui circa 2,5 milioni finanziati dall\u2019Unione europea attraverso il programma pubblico-privato FCH JU, (Fuel Cells and Hydrogen Joint Undertaking).\u00a0 Nell\u2019iniziativa della durata di 42 mesi \u00e8 coinvolto un pool di imprese e istituzioni di ricerca italiane ed europee: la Fondazione Bruno Kessler (FBK), la spagnola IMDEA Energy e l\u2019Istituto di ricerca svizzero EPFL si occuperanno insieme all\u2019ENEA dell\u2019integrazione del prototipo con le fonti rinnovabili; l\u2019italo-svizzera SOLIDpower fornir\u00e0 elettrolizzatori e il sistema di termo-regolazione, mentre il Gruppo italiano Maire Tecnimont sar\u00e0 a capo dell\u2019ingegnerizzazione del prototipo e della messa in marcia dell\u2019impianto attraverso due sue controllate, l\u2019italiana NextChem e l\u2019olandese Stamicarbon. Un ruolo fondamentale nello sviluppo di applicazioni finali lo avranno anche i potenziali utilizzatori della tecnologia: la Snam per l\u2019iniezione di idrogeno verde nella rete gas, la spagnola Capital Energy per lo stoccaggio chimico di elettricit\u00e0 rinnovabile e l\u2019olandese Stamicarbon per i possibili impieghi nell\u2019industria chimica. Il progetto prevede la realizzazione in Italia di un prototipo di elettrolizzatore ad ossidi solidi da 25 kWe in grado di produrre 15 kg di idrogeno al giorno, che in seguito verr\u00e0 validato in Spagna presso un impianto fotovoltaico. \u201c\u00c8 auspicabile che a fine progetto il prototipo venga installato anche nella nostra Hydrogen Valley del Centro ricerche Casaccia, per favorirne il trasferimento tecnologico al settore Power-to-Gas. Questo progetto rappresenta per noi una grande sfida verso la produzione e l\u2019utilizzo di idrogeno verde in ambito industriale\u201d, afferma Giorgio Graditi, Direttore del Dipartimento ENEA di Tecnologie Energetiche e Fonti Rinnovabili. \u201cIl cuore della sfida di Prometeo sta nel garantire continuit\u00e0 alla produzione di idrogeno da elettrolisi anche quando l\u2019energia rinnovabile da fonte solare non \u00e8 disponibile a causa dell\u2019intermittenza o nei periodi in cui \u00e8 pi\u00f9 conveniente utilizzarla, come ad esempio nei surplus di produzione; ci\u00f2 consentir\u00e0 di essere altamente competitivi in termini di costi\u201d, spiega Alberto Giaconia, il ricercatore ENEA che coordina il progetto. \u201cLa prima grande sfida \u2013 sottolinea Dina Lanzi, responsabile Sviluppo tecnologico della business unit idrogeno di Snam \u2013 \u00e8 quella di produrre idrogeno a zero emissioni su larga scala e a bassi costi per decarbonizzare l\u2019industria energivora e la mobilit\u00e0 pesante. Il progetto Prometeo contribuir\u00e0 a sviluppare e scalare tecnologie efficienti di produzione grazie alle alte temperature, abbattendo i costi di produzione dell\u2019idrogeno verde e aumentandone la competitivit\u00e0. Il secondo obiettivo consiste nell\u2019integrare questa tecnologia nell\u2019infrastruttura energetica, accoppiando la rete gas e la rete elettrica, per vincere le attuali e future sfide del sistema energetico italiano ed europeo\u201d. \u201cPrometeo sar\u00e0 un tassello importante per costruire il mosaico della decarbonizzazione in Europa, soprattutto nei settori industriali maggiormente coinvolti nella transizione energetica come quello energetico, chimico e in particolare dei fertilizzanti azotati\u201d, dichiara Luigi Crema, Direttore del Centro Sustainable Energy di FBK. \u201cPrometeo \u00e8 finalizzato allo sviluppo di un nuovo processo basato sulla tecnologia dell\u2019elettrolisi ad ossidi solidi ad alta temperatura. Prometeo rappresenta una fase molto importante verso la decarbonizzazione poich\u00e9 si propone di implementare l\u2019integrazione del processo di elettrolisi dell\u2019acqua con le energie rinnovabili (solare, fotovoltaico, eolico). NextChem, all\u2019interno del Consorzio, \u00e8 il partner deputato alla realizzazione del prototipo per la dimostrazione della tecnologia, contribuendo inoltre alla definizione delle strategie di scale-up su base industriale\u201d, commenta Barbara Morico, Project Manager di NextChem."}