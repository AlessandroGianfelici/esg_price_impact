{"date": "20210429", "category": "Assemblea 2021", "title": "Intesa Sanpaolo, Gross-Pietro e Messina: siamo a fianco del paese e pronti per suo rilancio", "text": "In occasione dell\u2019assemblea 2021 di Intesa Sanpaolo, Il presidente Gian Maria Gross-Pietro e il Ceo Carlo Messina hanno rivolto a tutti gli azionisti il loro pensiero sul presente e sul futuro del Gruppo. Nelle dichiarazioni di entrambi si evidenzia il ruolo molto importante che Intesa Sanpaolo svolge nel paese e viene confermato l\u2019impegno del gruppo a sostegno delle famiglie e delle aziende.  Il presidente\u00a0Gian Maria Gross-Pietro\u00a0ha commentato: \u201cIntesa Sanpaolo \u00e8 un\u00a0punto di riferimento del Paese, vive da sempre a fianco di famiglie e imprese, \u00e8 radicata nei territori e nelle comunit\u00e0 in cui opera, ne condivide i problemi, accompagna e\u00a0favorisce lo sviluppo economico, contribuisce al rafforzamento della coesione sociale,\u00a0\u00e8 particolarmente attiva nella tutela e\u00a0nella valorizzazione del patrimonio artistico e culturale, fondamento del progresso civile\u201d. \u201cIl\u00a012 aprile 2021, con il completamento dell\u2019integrazione di UBI Banca in Intesa Sanpaolo, si \u00e8 svolto un ulteriore passaggio di una storia di successo: la nascita di una realt\u00e0 ancor pi\u00f9 solida,\u00a0in grado di rafforzare il sistema finanziario italiano e sostenere i territori, a fianco delle famiglie, delle imprese e della societ\u00e0. \u2013 ha proseguito\u00a0Gross-Pietro\u00a0\u2013 Confermiamo il nostro ruolo di banca leader nello scenario europeo, particolarmente significativo in una fase in cui il nostro Paese vuole voltare pagina e intraprendere la direzione del rilancio. Il Ceo Carlo Messina ha dichiarato: \u201cGestiamo\u00a01.200 miliardi di risparmi degli italiani, abbiamo accordato 500 miliardi di euro di crediti, quasi un terzo del Pil nazionale. Sui conti correnti attivi presso la nostra Banca passano ogni giorno transazioni\u00a0per 35 miliardi di euro,\u00a0deteniamo circa 100 miliardi di euro di titoli del debito pubblico, Siamo il secondo creditore dello Stato dopo la Bce, negli ultimi tre anni abbiamo realizzato un utile netto complessivo di circa 10 miliardi\u201d. \u201cAbbiamo erogato\u00a095 miliardi di euro di nuovo credito\u00a0\u2013\u00a0ha commentato Messina\u00a0\u2013 quasi la met\u00e0 dei quali ad alto impatto sociale; per sostenere il tessuto produttivo abbiamo tempestivamente promosso moratorie su finanziamenti per 95 miliardi, e nuove iniziative del Fund for Impact sono state avviate per aiutare gli studenti,\u00a0le madri lavoratrici, persone e famiglie con difficolt\u00e0, piccole e piccolissime imprese. Abbiamo sostenuto il\u00a0Terzo Settore, particolarmente provato dall\u2019acuirsi dell\u2019emergenza socio-sanitaria, con finanziamenti a soggetti non profit per oltre 520 milioni di euro\u201d. Messina ha confermato: \u201cPer continuare a svolgere il ruolo di volano\u00a0dell\u2019economia reale e di acceleratore della crescita, Intesa Sanpaolo intende mettere a disposizione \u2013 nell\u2019orizzonte del\u00a0PNRR\u00a0\u2013 oltre\u00a0400 miliardi di erogazioni a medio-lungo termine, di cui:\u00a0oltre\u00a0140 miliardi alle famiglie;\u00a0circa\u00a0120 miliardi alle imprese con fatturato fino a 350 milioni;\u00a0circa\u00a0150 miliardi a imprese con fatturato superiore a 350 milioni\u201d. Parlando sul sostegno al terrritorio, Messina ha affermato: \u201cnel 2020\u00a0abbiamo raddoppiato le donazioni a favore della sanit\u00e0, del sociale e della cultura a\u00a0184 milioni di euro, con interventi strutturali per il sistema sanitario nazionale e per portare avanti quello che \u00e8 il pi\u00f9 grande piano in Italia di contrasto alla povert\u00e0 distribuendo\u00a017 milioni tra pasti, posti letto, farmaci e indumenti a sostegno di enti e associazioni caritative\u201d. Infine, Messina ha concluso: \u201cCon\u00a0l\u2019integrazione di UBI\u00a0sono entrate a far parte del Gruppo persone, competenze, storie d\u2019eccellenza che condividono\u00a0con Intesa Sanpaolo una vocazione alla sostenibilit\u00e0. Ora la priorit\u00e0 \u00e8\u00a0rilanciare il Paese.\u00a0E siamo pronti a fare la nostra parte mettendo in campo le competenze e la seriet\u00e0 delle persone del Gruppo e le risorse che ci derivano da ci\u00f2 che oggi rappresentiamo:\u00a0una delle banche leader in Europa\u201d."}