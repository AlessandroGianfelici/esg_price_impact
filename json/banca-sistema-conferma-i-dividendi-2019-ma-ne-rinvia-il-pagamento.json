{"date": "20201021", "category": "Cda", "title": "Banca Sistema conferma i dividendi 2019 ma ne rinvia il pagamento", "text": "Banca Sistema conferma le delibere sul dividendo, ma in ottemperanza alle disposizioni della Bce ne rinvia il pagamento. Il consiglio di amministrazione di Banca Sistema, pur avendo riscontrato l\u2019assenza di elementi ostativi al pagamento del dividendo 2019 riconducibili all\u2019andamento economico della Banca e/o alla solidit\u00e0 patrimoniale della stessa, alla luce delle stringenti posizioni rappresentate dalla BCE e dalla Banca d\u2019Italia con le raccomandazioni aggiornate rispettivamente in data 27 e 28 luglio 2020, ha deliberato di proporre all\u2019Assemblea ordinaria degli azionisti, che sar\u00e0 convocata per il prossimo 27 novembre, di confermare la delibera relativa alla destinazione dell\u2019utile dell\u2019esercizio chiuso al 2019 adottata dall\u2019Assemblea ordinaria degli azionisti nella seduta del 23 aprile 2020, ma di rinviare la decisione in merito al pagamento del dividendo 2019 alla deliberazione di una nuova assemblea da convocarsi il prima possibile. Sempre in data 27 novembre 2020, l\u2019Assemblea straordinaria degli azionisti sar\u00e0 chiamata a deliberare su alcune proposte di modifica dello Statuto Sociale, tra cui quelle riguardanti l\u2019introduzione, in particolari circostanze, della possibilit\u00e0 di eleggere due amministratori anzich\u00e9 uno dalla lista di minoranza e l\u2019aggiornamento del meccanismo di nomina del Collegio Sindacale in caso di parit\u00e0 di voti tra le liste presentate. Relativamente alle suddette proposte di modifica dello statuto sociale, la Banca d\u2019Italia ha rilasciato, in data 30 settembre 2020, il relativo provvedimento di accertamento di conformit\u00e0 alla sana e prudente gestione."}