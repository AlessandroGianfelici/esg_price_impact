{"date": "20201116", "category": "Dow Jones Sustainability Indices ", "title": "Hera entra nel DJSI", "text": "Hera \u00e8 stata inclusa nel Dow Jones Sustainability Index,DJSI, uno dei pi\u00f9 autorevoli indici borsistici mondiali di valutazione della responsabilit\u00e0 sociale, gestito da S&P Global, che seleziona le maggiori aziende del mondo in base alle migliori performance di sostenibilit\u00e0 in tutte le dimensioni ESG. Un traguardo ancora pi\u00f9 rilevante se si considera l\u2019ingresso contestuale di Hera nell\u2019indice mondiale Dow Jones Sustainability World Index ed europeo Dow Jones Sustainability Europe Index ma soprattutto il suo posizionamento come\u00a0\u201cIndustry leader\u201d\u00a0sulle circa 3.500 imprese a maggiore capitalizzazione nel mondo valutate dal DJSI, di cui mediamente solo il 10% riesce ad entrare nell\u2019indice. In particolare, nella classifica di quest\u2019anno, annunciata venerd\u00ec 13 novembre 2020 ed effettiva dal 23 novembre 2020, Hera ha conseguito un punteggio complessivo di 87/100, un risultato che la posiziona come migliore multiutility a livello globale. Rispetto alle altre societ\u00e0 nell\u2019indice Hera si \u00e8 contraddistinta soprattutto per le dimensioni ambientali ed economiche e per la governance.\u00a0 L\u2019ingresso di Hera nel DJSI costituisce un\u2019ulteriore conferma della bont\u00e0 della strada intrapresa fin dalla nascita della multiutility, 18 anni fa. La sostenibilit\u00e0 rappresenta, infatti, un approccio pienamente integrato nelle strategie del Gruppo, come si evince anche dai Piani industriali, che ne evidenziano i diversificati obiettivi di sostenibilit\u00e0, circolarit\u00e0, decarbonizzazione, risk management, i quali vengono declinati per ogni area di business, attraverso innovazione, investimenti nella resilienza degli asset, strategie commerciali digitalizzazione, intelligenza artificiale e big data. L\u2019attenzione di Hera ai fattori ESG, riflessa nel continuo miglioramento dei parametri di sostenibilit\u00e0 della gestione, si accompagna a risultati economico-finanziari in costante crescita, a una generazione di cassa solida e costante, e una stabilit\u00e0 di governance, unica nel settore, anche grazie alla riconferma dei vertici aziendali da parte dell\u2019Assemblea dei Soci lo scorso aprile. Tutti elementi che, anche in questo anno difficile a causa dell\u2019emergenza sanitaria in corso, hanno consentito a Hera di continuare a creare valore a favore di tutti i propri stakeholder e per i territori in cui opera, garantendo efficienza e resilienza e individuando soluzioni innovative per sostenere le parti sociali in difficolt\u00e0, salvaguardare l\u2019ambiente e tutelare le risorse naturali. Nell\u2019ambito della finanza sostenibile, Hera ha saputo muoversi per tempo, interpretando i cambiamenti in corso e dotandosi di modelli innovativi che le hanno permesso di avere un ruolo pionieristico e di essere competitiva sul mercato. La multiutility \u00e8 stata, infatti, la prima azienda in Italia a lanciare un green bond gi\u00e0 nel 2014, seguito da una seconda emissione nel 2019. Due anni fa, inoltre, Hera ha lanciato la prima linea di credito revolving sostenibile, introducendo un meccanismo premiante legato al raggiungimento di specifici obiettivi ESG. Lo stesso Green Financing Framework della multiutility fonda sui principi ESG tutte le operazioni finanziarie presenti e future.\u00a0 Nel 2019 il MOL \u201ca valore condiviso\u201d di Hera \u00e8 salito a 422,5 milioni di euro, pari al 39% del MOL complessivo, un risultato perfettamente in linea con la traiettoria segnata dal Piano industriale, che proietta al 2023 questo valore al 42%. La creazione di \u201cvalore condiviso\u201d rappresenta anche un criterio per l\u2019allocazione dei capitali del Gruppo, con oltre un terzo degli investimenti complessivi previsti entro il 2023 destinato a progetti sostenibili. Gli investitori di Hera, infine, possono contare su consistenti ritorni dei capitali investiti e sull\u2019aumento dei rating degli analisti finanziari che, a seguito della recente presentazione dei risultati economici dei primi nove mesi del 2020, hanno complessivamente incrementato il target price a 3,93 euro e aumentato i giudizi a \u201cbuy/outperform\u201d, con un coverage oggi all\u201985%."}