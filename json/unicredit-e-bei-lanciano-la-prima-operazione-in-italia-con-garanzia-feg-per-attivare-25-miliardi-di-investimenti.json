{"date": "20210519", "category": "Finanziamenti", "title": "UniCredit e Bei lanciano la prima operazione in Italia con garanzia FEG per attivare 2,5 miliardi di investimenti", "text": "Un accordo che permetter\u00e0 di attivare 2,5 miliardi di investimenti delle imprese italiane di grande, medie e piccole dimensioni per far fronte alla sfida della ripresa post Covid-19. \u00c8 questo l\u2019effetto dell\u2019intesa perfezionata tra UniCredit e la BEI (Banca europea per gli investimenti) per quella che \u00e8 la prima operazione in Italia basata sul Fondo pan-europeo di garanzia (FEG), uno degli strumenti della UE di risposta alla pandemia. Il FEG \u00e8 una struttura di garanzia sostenuta da 22 Stati membri dell\u2019Unione Europea, organizzata e gestita dal Gruppo BEI in partnership con i principali intermediari finanziari europei per incrementare i prestiti al tessuto produttivo con linee di credito a condizioni vantaggiose e di rapida erogazione. L\u2019accordo si basa su una garanzia della BEI di 750 milioni per un portafoglio di nuovi prestiti di UniCredit, che grazie a finanza addizionale e al meccanismo della complementariet\u00e0 permetter\u00e0 l\u2019attivazione, appunto, di 2,5 miliardi di euro di investimenti alle aziende di tutte le dimensioni entro la fine del 2021. Nel dettaglio, la struttura dell\u2019operazione prevede che la banca italiana crei nei prossimi mesi\u00a0un portafoglio di prestiti di nuova emissione\u00a0alle imprese grandi (oltre 3.000 addetti) e medie (tra 250 e 3.000) del valore complessivo di un miliardo. Questi nuovi prestiti potranno finanziare sia gli investimenti pluriennali sia il capitale circolante, il fabbisogno per le attivit\u00e0 core delle aziende. La BEI utilizzer\u00e0 il FEG per garantire fino a 750 milioni di euro del portafoglio dei nuovi prestiti di UniCredit (garanzia pari al\u00a075% dell\u2019intero portafoglio).\u00a0 Tale garanzia far\u00e0 s\u00ec che i nuovi prestiti di UniCredit avranno un minore impatto sui ratio patrimoniali della banca,\u00a0liberando cos\u00ec capitale ai fini regolatori. Ci\u00f2 permetter\u00e0 a UniCredit di mettere a disposizione\u00a0ulteriori 750 milioni di euro di prestiti,\u00a0questa volta destinati alle Pmi (sotto i 250 addetti). Il totale dei nuovi finanziamenti quindi (tra imprese grandi, piccole e medie) sar\u00e0 di\u00a01,75 miliardi, che UniCredit mobilizzer\u00e0 attraverso la propria rete territoriale in tutta Italia. Grazie al co-finanziamento e a un prudente effetto leva si stima l\u2019attivazione entro fine anno di investimenti per circa 2,5 miliardi di euro (includendo fondi propri delle imprese). Secondo le stime, saranno interessate in totale oltre\u00a010 mila Pmi\u00a0e un centinaio tra grandi e medie aziende. Nei primi mesi di attivit\u00e0 del FEG (ottobre 2020-aprile 2021), la BEI ha approvato operazioni con garanzia del fondo per\u00a011,7 miliardi di euro, che andranno a sostegno di\u00a093,9 miliardi\u00a0di investimenti in tutta Europa.\u00a0 Quella con UniCredit \u00e8 la prima operazione di garanzia perfezionata dalla BEI in Italia. La positiva ed efficace collaborazione tra le due istituzioni ha portato dal 2015 a oggi all\u2019erogazione di oltre\u00a04 miliardi a imprese localizzate in tutta Italia."}