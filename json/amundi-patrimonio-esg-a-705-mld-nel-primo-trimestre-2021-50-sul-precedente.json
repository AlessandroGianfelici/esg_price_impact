{"date": "20210430", "category": "Risultati trimestrali", "title": "Amundi, patrimonio ESG a 705 mld nel primo trimestre 2021 (+50% sul precedente)", "text": "Amundi ha presentato i risultati di bilancio riferiti al primo trimestre 2021. I dati hanno rivelato ottime performance finanziarie dell\u2019asset manager il cui utile netto si \u00e8 attestato a 309 milioni, il pi\u00f9 alto dall\u2019IPO dell\u2019azienda, in crescita del 50,1% rispetto allo stesso periodo dell\u2019anno precedente e del 7% rispetto all\u2019ultimo trimestre 2020. Questo incremento \u00e8 dovuto ad un effetto combinato positivo tra ricavi in forte aumento e costi controllati.  In crescita anche AUM e ricavi che, rispetto al trimestre precedente, registrano incrementi dell\u20191,5% (1.755 miliardi) e del 15,1%, trainati dalle commissioni di gestione e di performance. Amundi prosegue il proprio piano d\u2019azione ESG, portando a termine anticipatamente il processo \u201c100% ESG integration\u201d che prevedeva che, entro la fine del 2021, tutti i fondi aperti di Amundi a gestione attiva dovessero avere un punteggio ESG pi\u00f9 elevato rispetto al loro indice di riferimento.  L\u2019AUM ESG ora comprende tutti i fondi aperti a gestione attiva (oltre 830 fondi) che incorporano un aspetto ambientale e sociale delle societ\u00e0. Di conseguenza, il patrimonio gestito ESG si attestava a 705 miliardi a fine marzo 2021, rispetto a 378 miliardi alla fine di dicembre 2020. Amundi si classifica come gestore patrimoniale con il maggior numero di fondi aperti classificati ai sensi dell\u2019articolo 8 e 9 del SFDR (oltre 650 prodotti che rappresentano oltre 450 miliardi di masse gestite). Infine, Amundi ha intensificato lo sviluppo delle sue soluzioni \u201cClimate Change\u201d con 27 miliardi di asset gestiti attraverso soluzioni dedicate ai problemi ambientali e climatici e il lancio del fondo \u201cJust Transition for Climate\u201d, progettato per finanziare una transizione energetica socialmente accettabile."}