{"date": "20210125", "category": "Casse previdenza", "title": "Cassa Nazionale del Notariato sceglie Mangusta per la consulenza finanziaria", "text": "La Cassa Nazionale del Notariato ha assegnato a Mangusta Risk Limited il servizio di consulenza finanziaria finalizzata alla stesura dell\u2019asset liability management (ALM) e al monitoraggio e controllo del rischio del portafoglio mobiliare.  Il contratto avr\u00e0 la durata di due anni, con possibilit\u00e0 di ripetizione di servizi analoghi per un ulteriore anno. La selezione, a cui aveva partecipato anche Prometeia advisor sim, avvenuta con procedura aperta in modalit\u00e0 telematica, ha seguito il criterio di aggiudicazione dell\u2019offerta economicamente pi\u00f9 vantaggiosa. Il contratto prevede il pagamento di 95 mila euro per i primi due anni, che salgono a 142,4 mila se viene esteso al terzo anno."}