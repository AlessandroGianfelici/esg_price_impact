{"date": "20201130", "category": "I proventi verranno utilizzati per finanziare la transizione energetica", "title": "Snam lancia un nuovo Transition Bond da 500 milioni", "text": "Snam ha avviato una nuova emissione obbligazionaria per un ammontare di 500 milioni di euro con scadenza nel 2028. L\u2019emissione \u00e8 a carattere transition, i proventi verranno utilizzati per finanziare progetti nella transizione energetica, i cosiddetti Eligible Projects, come definiti nel Transition Bond Framework pubblicato in data 9 giugno 2020.\u00a0 Questa nuova emissione obbligazionaria rientra nell\u2019ambito del Programma EMTN, Euro Medium Term Notes, ed \u00e8 stata deliberata dal Cda del 12 ottobre 2020. Le caratteristiche delle nuove obbligazioni prevedono un emissione di transition bond a tasso fisso, che saranno quotate presso la Borsa del Lussemburgo.\u00a0 Il collocamento \u00e8 rivolto agli investitori istituzionali e viene organizzato e diretto, in qualit\u00e0 di Bookrunners e Joint Lead Managers, da BNP Paribas, Cr\u00e9dit Agricole CIB, ING, Intesa Sanpaolo, Mizuho, Mediobanca, MUFG, Soci\u00e9t\u00e9 G\u00e9n\u00e9rale, SMBC Nikko Capital Markets Europe e UniCredit Bank. Si tratta del secondo transition bond emesso da Snam dopo quello dello scorso 10 giugno, a testimonianza dell\u2019impegno della societ\u00e0 nella finanza sostenibile a supporto delle crescenti iniziative nella transizione energetica. Nell\u2019ambito del piano 2020-2024, presentato lo scorso 25 novembre, Snam ha annunciato l\u2019ambizione di accrescere il peso della finanza sostenibile dall\u2019attuale 40% a oltre il 60% del funding disponibile."}