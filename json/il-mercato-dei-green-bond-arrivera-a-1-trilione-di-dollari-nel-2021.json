{"date": "20201124", "category": "Continua la crecita del mercato dei green bond ", "title": "Il mercato dei green bond arriver\u00e0 a 1 trilione di dollari nel 2021", "text": "Gi\u00e0 nel 2021 il mercato dei green bond potrebbe arrivare a 1 trilione di dollari, grazie anche all\u2019annuncio del prossimo Presidente degli Stati Uniti, Joe Biden, di investire 2 trilioni di dollari per allineare l\u2019economia americana all\u2019Accordo di Parigi. La previsione viene da Johann Pl\u00e9, Responsabile Gestioni Green Bond di di AXA Investment Managers, nel corso del webinar dal titolo\u00a0\u201cGreen bond: un\u2019opportunit\u00e0 per gli investitori e il pianeta\u201d durante la nona edizione della\u00a0Settimana dell\u2019Investimento Sostenibile e Responsabile organizzata dal Forum per la finanza sostenibile. Pl\u00e9 ha presentato una puntuale fotografia sullo stato attuale del mercato dei green bond, che ha gi\u00e0 raggiunto una cifra record di 600 miliardi di euro. Con il 54% dei titoli emessi nei mercati EU, seguito da quello statunitense con il 25%. La sua crescita \u00e8 molto pi\u00f9 contenuta di quello europeo, con quest\u2019ultimo che ha registrato un +5% tra il 2019 e il 2020 contro un +1% di quello statunitense.\u00a0 Il primo confronto da sottolineare \u00e8 quello tra il green bond index e il global bond index, si pu\u00f2 vedere che l\u2019indice dei green bond ha sovraperformato rispetto a quello global nel corso degli ultimi quattro anni. Anche in un anno difficile come il 2020, l\u2019indice dei green bond ha registrato un +4,41% rispetto a un +3,9% dell\u2019indice global. Nel mercato europeo, durante l\u2019ultimo anno, sono stati emessi green bond per un valore di circa 90 miliardi di euro, contro i 83 miliardi dell\u2019anno precedente. Si nota che tra il 2018 e il 2019 il valore dei green bond \u00e8 raddoppiato da i circa 40 miliardi di euro del 2018 si \u00e8 arrivati agli 83 miliardi di euro del 2019.  Le industrie che usano maggiormente questo prodotto finanziario, nel mercato euro,\u00a0\u00a0sono le aziende operanti nel settore delle utilities, nel settore finanziario e in quello del real estate. In concreto, il 41% del market bond delle utilities \u00e8 di tipo green seguono il settore finanziario con il 38% e quello del real estate con il 25%.\u00a0 Il numero degli emittenti, negli ultimi due anni, \u00e8 passato da 100 a 320. Il driver di questo settore sono i titoli governativi di debito. Nel 2016, il governo polacco ha fatto la prima emissione di un green sovereign bond. Ad oggi sono 26 governi che hanno emesso un titolo di debito di tipo green per un valore che arriva a 50 miliardi di euro. Il paese leader, in assoluto, \u00e8 la Francia con circa la met\u00e0 dei sovereign green bond, attualmente in circolazione, emessi dal governo francese. Per quel che concerne l\u2019Italia, il 2021 dovrebbe essere l\u2019anno in cui anche il governo italiano far\u00e0 la sua prima emissione di un green bond. Sul ruolo dei green bond si \u00e8 continuato a parlare anche durante la tavola rotonda, in cui si sono confrontate due categorie di player molto importanti nel mercato, ossia gli investitori e gli emittenti. I partecipanti erano Aldo Romani, Head of Sustainability Funding della BEI, Nadia Giuliani, Head of Liquid Investments Office and ESG Specialist di Inarcassa e Stefano Pierini, Direttore Centrale, Finanza, Investor Relations, Assicurazioni e Patrimonio di Ferrovie dello Stato.\u00a0 Romani ha tracciato gli interventi principali che la BEI ha effettuato nel corso degli ultimi anni, a partire dal 2007 con Ia prima emissione della BEI a sostegno dell\u2019Energy Action Plan dell\u2019UE. \u201cLa BEI\u201d ha rimarcato nel suo intervento Romani, \u201cclassificher\u00e0 e monitorer\u00e0 tutte le sua attivit\u00e0 di prestito verde in armonia con il quadro della tassonomia EU Green Bond Standard, che diventer\u00e0 operativa nel 2021. In questo modo per la prima volta si stabilisce un legame stretto tra finanza e economia\u201d. Sulla scia di queste considerazioni sul rapporto tra finanza e economia, Pierini ha presentato l\u2019esperienza e l\u2019impegno dello Ferrovie dello Stato nel mercato dei green bond. Con l\u2019emissione del 2017 del suo primo green bond, le FS hanno finanziato i treni Freccia Rossa 1000, che hanno ridotto il consumo dell\u2019energia del 30% e sono costruiti da materiali al 94% riciclabili. \u201cLe Ferrovie dello Stato- ha aggiunto Parini- vogliono allargare l\u2019uso di queste tipologie di prodotti finanziari, come il caso dei loan green. Con l\u2019obiettivo di finanziare i nostri interventi ma anche i diversi progetti di partnership pubblico privato che possiamo mettere in atto nel prossimo futuro\u201d. Giuliani, di Inarcassa, ha evidenziato l\u2019importanza sempre maggiore della sostenibilit\u00e0 nel loro processo di investimento. Inarcassa ha un patrimonio di 11,5 miliardi di euro, il 40% di queste masse \u00e8 investito in prodotti ESG. La Esg specialist ha sottolineato il ruolo della disclosure e del reporting come dei strumenti di essenziale valore per gli\u00a0\u00a0investitori istituzionali in modo da poter soddisfare le esigenze dei propri clienti, i quali a loro volta vogliono allineare agli obiettivi finanziari quelli legati alla sostenibilit\u00e0. \u201cAdesso nel nostro processo di investimento ci basiamo sul framework degli Sustainable Principles- ha commentato Giuliani- ma la loro natura non vincolante riduce la nostra possibilit\u00e0 come investitori ad avere un quadro affidabile al 100% degli strumenti finanziari di tipo green. La notizia dell\u2019arrivo di una tassonomia unica sui green bond, lanciata nel luglio 2020 dalla Comissione Europea, ci rende molto fiduciosi sul futuro di questo segmento\u201d. Infine, Monica Paternesi, Caposervizio economia e finanza dell\u2019Ansa, ha annunciato l\u2019iniziativa ANSA 2030 Project con l\u2019auspicio che entro il 2030 la sostenibilit\u00e0 sia diventata una costante per tutta la comunit\u00e0. In conclusione, Francesco Bicciato, Segretario Generale, Forum per la Finanza Sostenibile ha ricordato la lettera del Forum rivolta al Premier Conte e a cinque ministri del suo gabinetto per sensibilizzare e richiamare la loro attenzione affinch\u00e9 l\u2019Italia possa cogliere le opportunit\u00e0 della finanza sostenibile per fare crescere l\u2019economia del paese."}