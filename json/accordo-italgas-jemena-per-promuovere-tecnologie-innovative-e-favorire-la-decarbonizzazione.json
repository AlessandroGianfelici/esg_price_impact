{"date": "20210310", "category": "Decarbonizzazione", "title": "Accordo Italgas-Jemena per promuovere tecnologie innovative e favorire la decarbonizzazione", "text": "Paolo Gallo, Ad di Italgas, e Frank Tudor, Managing Director di Jemena, societ\u00e0 australiana leader nel settore delle infrastrutture energetiche, hanno sottoscritto un accordo di collaborazione volto allo scambio di conoscenze ed esperienze nella gestione delle reti, con un focus particolare su innovazione tecnologica e decarbonizzazione. L\u2019accordo stipulato tra le societ\u00e0 prevede un\u2019attivit\u00e0 di collaborazione e scambio di informazioni relativamente a tre macro aree. Il primo intervento riguarda le soluzioni digitali per la trasformazione delle reti del gas in vettori e sistemi di stoccaggio di gas rinnovabili, quali idrogeno, biometano e metano sintetico. Il secondo intervento riguarda i sistemi di Intelligent Metering, con focus su smart meter di ultima generazione, sensoristica integrata, impiantistica al servizio delle reti\u00a0. Il terzo intervento riguarda la customer experience, affidabilit\u00e0 e sicurezza del network di distribuzione con riferimento in particolare ai sistemi di monitoraggio per il contenimento delle emissioni fuggitive di metano.\u00a0 La partnership consentir\u00e0, inoltre, a Italgas e Jemena di confrontarsi sui rispettivi piani di sviluppo di tecnologie innovative, a cominciare dal Power to Gas. Entrambe le societ\u00e0, infatti, hanno messo in cantiere la realizzazione di progetti-pilota, rispettivamente nel Sud della Sardegna e a Sidney, per testare come il surplus di energia elettrica prodotta da fonti rinnovabili possa essere stoccato e movimentato sotto forma di gas rinnovabili, nonch\u00e9 l\u2019uso degli stessi in ambito domestico, commerciale e di trasporto. \u201cIl percorso di digitalizzazione avviato da Italgas nel 2017 \u2013 ha commentato l\u2019Ad di Italgas, Paolo Gallo \u2013 ha prodotto immediati risultati trasformando il DNA dell\u2019azienda fino a elevarla al ruolo di benchmark globale. Lo scambio di esperienze con realt\u00e0 internazionali \u00e8 per questo non solo un\u2019opportunit\u00e0, ma una necessit\u00e0 per continuare a crescere attraverso il confronto e la contaminazione positiva. Sono per questo lieto che dopo partner europei, americani e asiatici, questa nuova collaborazione con Jemena ci consenta di approdare in un nuovo continente alla scoperta di soluzioni innovative e best practice. A cominciare dalla tecnologia Power to Gas, un progetto sul quale puntiamo con convinzione per le grandi potenzialit\u00e0 nell\u2019ambito del processo di transizione energetica\u201d. Frank Tudor, Managing Director di Jemena, ha affermato che l\u2019annuncio di questa collaborazione \u00e8 una buona notizia per i clienti di entrambi i Paesi. \u201cAustralia e Italia stanno affrontando molte delle stesse sfide nel percorso verso un futuro low-carbon e siamo convinti che questa partnership ci permetter\u00e0 di condividere conoscenze, imparare l\u2019uno dall\u2019altro e, infine, accelerare il processo di introduzione di nuove tecnologie sul mercato. Questo \u00e8 un grande risultato per i clienti di entrambi i Paesi che desiderano usufruire del gas, compresi i gas rinnovabili come idrogeno e biometano, sia oggi sia in futuro\u201d \u2013 ha commentato Frank Tudor. Italgas e Jemena sono leader nella distribuzione del gas naturale rispettivamente in Italia e Australia. Italgas gestisce 73.000 chilometri di condotte, mentre le reti di distribuzione del gas di Jemena si estendono per 25.000 chilometri nel New South Wales. Complessivamente, le due societ\u00e0 forniscono gas a oltre 9 milioni di clienti nei due Paesi."}