{"date": "20210317", "category": "Decarbonizzazione", "title": "Eni, finanziamenti per 38 mln per la prima infrastruttura di cattura e stoccaggio di CO2 in UK", "text": "Eni annuncia che il progetto integrato HyNet North West finalizzato alla decarbonizzazione dell\u2019importante distretto industriale dell\u2019Inghilterra Nord Occidentale ha ricevuto fondi per circa 33 milioni di sterline, circa 38 milioni di euro, da parte del UK Research and Innovation (UKRI), l\u2019ente nazionale inglese il cui obiettivo \u00e8 quello di sostenere la ricerca e l\u2019innovazione nel Paese, attraverso l\u2019Industrial Decarbonisation Challenge (IDC). I fondi ricevuti coprono circa il 50% degli investimenti necessari per finalizzare gli studi di progettazione in corso e consentiranno di accelerare la decisione di investimento finale (FID) di HyNet North West al 2023 e di completarne la realizzazione entro il 2025.  Il progetto integrato HyNet North West \u00e8 sviluppato da un consorzio formato, oltre che da Eni, da aziende industriali dell\u2019area e prevede la cattura, il trasporto e lo stoccaggio della CO2 emessa dalle industrie esistenti e dai futuri siti di produzione di idrogeno blu, quale combustibile alternativo per gli impianti di riscaldamento, generazione di energia elettrica e trasporto. Il progetto consentir\u00e0 di realizzare la prima infrastruttura di cattura e stoccaggio dell\u2019anidride carbonica (CCS) del Regno Unito. Una volta operativo il progetto consentir\u00e0 di trasformare uno dei distretti industriali pi\u00f9 energivori del Regno Unito, nel primo cluster industriale a basse emissioni di anidrite carbonica del mondo ed in particolare entro il 2030 contribuir\u00e0 alla riduzione fino a 10 milioni di tonnellate/anno di CO2 e fornir\u00e0 l\u201980% del target di 5GW di idrogeno a basse emissioni annunciato dal Governo britannico, svolgendo un ruolo fondamentale per il raggiungimento dell\u2019obiettivo zero emissioni al 2050 del Paese."}