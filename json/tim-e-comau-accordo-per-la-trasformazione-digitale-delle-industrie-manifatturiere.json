{"date": "20201216", "category": "La collaborazione supporta l\u2019accelerazione delle tecnologie IoT per le imprese", "title": "TIM E Comau, accordo per la trasformazione digitale delle industrie manifatturiere", "text": "TIM e Comau hanno siglato un accordo di collaborazione tecnologica con l\u2019obiettivo di accelerare l\u2019adozione di soluzioni Internet of Things nell\u2019industria manifatturiera. Le due aziende supporteranno la trasformazione digitale delle imprese del settore sfruttando, nei rispettivi ambiti di eccellenza, le potenzialit\u00e0 offerte dalle tecnologie di connettivit\u00e0 5G, Edge cloud, analisi dei dati, robotica e intelligenza artificiale. Grazie all\u2019intesa, che segue una sperimentazione biennale sul campo, le due societ\u00e0 svilupperanno nuovi servizi e prodotti IoT rivolti alle aziende manifatturiere nel mercato italiano e, in futuro, anche a livello internazionale. Primo risultato della collaborazione \u00e8 il lancio dell\u2019innovativa soluzione \u2018Industrial IoTIM powered by Comau\u2019 che permette il monitoraggio e la diagnostica anche da remoto dei macchinari industriali di produzione, evidenziando esigenze di manutenzione e assistenza, attraverso sistemi previsivi e predittivi. Il tutto grazie alla connettivit\u00e0 ultrabroadband, ai servizi Edge cloud e Industrial IoT di TIM e alle tecnologie digitali della piattaforma in.Grid unite alle elevate competenze nell\u2019automazione di fabbrica e robotica di Comau. Inoltre, Olivetti, digital farm di TIM, metter\u00e0 a disposizione le competenze specialistiche maturate nell\u2019ambito dell\u2019IoT garantendo il supporto e l\u2019assistenza tecnica in tutte le fasi, da remoto e sul campo. La soluzione abilita lo scambio e l\u2019acquisizione dei dati rilevati tramite sensori dai macchinari industriali, consentendo la manutenzione predittiva e il miglioramento dei processi di fabbrica grazie all\u2019introduzione di funzionalit\u00e0 di intelligenza artificiale. La completa digitalizzazione dei macchinari, resa possibile dalla nuova soluzione, permetter\u00e0 a tutte le persone coinvolte, dai manager agli operatori di linea, di pianificare, gestire e monitorare il flusso produttivo avendo a disposizione tutte le informazioni necessarie per prendere decisioni strategiche e operative nella gestione dell\u2019attivit\u00e0. Questo in linea peraltro con quanto previsto dalla strategia nazionale in tema di \u201cIndustria 4.0\u201d e con la possibilit\u00e0 di accedere anche ai relativi benefici fiscali. L\u2019utilizzo del 5G e dell\u2019Edge cloud permetter\u00e0 di interconnettere e gestire a distanza gli impianti industriali, garantendo maggiore efficienza, affidabilit\u00e0 e sicurezza rispetto alle reti tradizionali. Le aziende potranno inoltre configurare nel giro di pochi giorni, rispetto alle tempistiche attuali, il completo monitoraggio e la supervisione di una linea produttiva industriale, con importanti benefici in termini di riduzione dei costi e dei tempi di produzione. Attraverso questa collaborazione, TIM e Comau puntano a estendere la propria leadership nelle soluzioni industriali per il mercato dell\u2019Internet of Things, IoT, che nel 2019 in Italia ha raggiunto il valore di 6,2 miliardi di Euro, con un incremento del 24% rispetto al 2018. Massimo Mancini, Responsabile Enterprise Market di TIM, ha dichiarato: \u201c \u201cQuesta partnership strategica con Comau posiziona il Gruppo TIM come punto di riferimento in Italia nell\u2019Industrial IoT, un mercato che sar\u00e0 sempre pi\u00f9 importante con la progressiva implementazione del 5G e dell\u2019Intelligenza Artificiale. La scelta di unire le nostre forze con un leader tecnologico e innovativo riconosciuto a livello mondiale conferma il nostro impegno a promuovere e sostenere il progresso digitale del Paese\u201d. Maurizio Cremonini, Responsabile Marketing di Comau, ha affermato: \u201cSiamo orgogliosi di questa partnership che permetter\u00e0 a TIM e Comau di aiutare le aziende, sia quelle di pi\u00f9 grandi dimensioni che le PMI, ad accelerare nel percorso di trasformazione digitale. Questa collaborazione ha l\u2019obiettivo di mettere a fattor comune le competenze di TIM e Comau, nei rispettivi ambiti, e le giuste sinergie per offrire un pacchetto all-in che permetta al cliente di accedere in maniera semplice alle tecnologie digitali abilitanti per l\u2019Industry 4.0\u201d."}