{"date": "20210329", "category": "Terzo settore", "title": "Unicredit premia 231 organizzazioni non profit", "text": "UniCredit mette a disposizione 200mila euro del fondo Carta Etica, il fondo destinato a iniziative di solidariet\u00e0 sul territorio che si alimenta con una percentuale di ogni spesa effettuata utilizzando le carte di credito UniCreditCard Flexia Classic Etica, UniCreditCard Visa Infinite in versione Etica e UniCreditCard Business Aziendale in versione Etica, senza costi aggiuntivi per il titolare. Nella dodicesima edizione della campagna di solidariet\u00e0 e sensibilizzazione organizzata da UniCredit \u201c1 voto, 200.000 aiuti concreti \u2013 Vicini a chi ha bisogno per un domani pi\u00f9 sereno\u201d, che ha visto premiate ben 231 organizzazioni non profit tra le oltre 1500 che hanno preso parte all\u2019iniziativa. Quest\u2019anno, prima classificata \u00e8 la Fondazione Banco Alimentare Onlus che, dal 1989, coordina e guida la Rete Banco Alimentare su tutto il territorio nazionale. In prima linea soprattutto durante questo periodo di emergenza sanitaria globale, la Fondazione promuove il recupero delle eccedenze alimentari e la redistribuzione alle strutture caritative. Grazie all\u2019iniziativa \u201c1 voto, 200.000 aiuti concreti\u201d, l\u2019organizzazione beneficer\u00e0 di oltre 8.000 euro di donazione UniCredit. Seconda classificata \u00e8 la Cooperativa Sociale Paradigma scs onlus di Torino che sviluppa sia modelli scientifici di intervento sia progetti sociali a favore di persone disabili e di minori, promuovendo nel contempo attivit\u00e0 di formazione. Alla cooperativa saranno donati 7.350 euro. Terza classificata, l\u2019A.I.C.D.A. ODV (Associazione Italiana Cittadini e Disabili Attivi) di Bella. L\u2019associazione, composta per la maggior parte da volontari con disabilit\u00e0, si occupa di integrazione e inclusione, attraverso eventi sportivi, turistici, percorsi culturali, educazione alimentare e iniziative di beneficenza. All\u2019associazione andranno circa 6.500 euro. In totale, quest\u2019anno, sono stati raccolti oltre 107.000 voti in 61 giorni, con una media giornaliera di oltre 1.750 voti e 185.000 euro di donazioni aggiuntive raccolte da oltre 8.500 sostenitori. I 200 mila euro di questa edizione, sommati agli importi delle precedenti e ai contributi volontari spontaneamente erogati da chi ha supportato l\u2019iniziativa con il voto e con le donazioni, portano a quasi 3,3 milioni di euro la somma complessivamente distribuita dal 2010, grazie all\u2019iniziativa \u201c1 voto, 200.000 aiuti concreti\u201d, a favore delle organizzazioni del terzo settore."}