{"date": "20201112", "category": "Sostegno alla comunit\u00e0 ", "title": "Intesa Sanpaolo e Caritas italiana, insieme per sviluppare progetti di impatto sociale", "text": "Intesa Sanpaolo e Caritas Italiana hanno firmato un accordo di collaborazione per il progetto \u201cAiutare chi aiuta: un sostegno alle nuove fragilit\u00e0\u201d, una partnership strategica a supporto delle Diocesi italiane che svolgono un\u2019importante funzione di contenimento dei bisogni sociali nei territori soprattutto nell\u2019attuale contesto. Nel solco dell\u2019impegno straordinario a contrasto dell\u2019emergenza sanitaria, attraverso questo intervento, Intesa Sanpaolo sostiene con 1,5 milioni di euro le iniziative delle Diocesi selezionate da Caritas Italiana. I fondi messi a disposizione dalla Banca saranno assegnati per fornire: beni e aiuti materiali ai bisognosi, con particolare riguardo all\u2019offerta di pasti, indumenti e farmaci; casa e accoglienza per chi si trova in difficolt\u00e0 abitativa; sostegno nella ricerca di lavoro e avviamento di nuove imprese per persone in difficolt\u00e0. L\u2019esperienza di Caritas Italiana e l\u2019impegno di Intesa Sanpaolo nel perseguire gli obiettivi di impatto sociale del proprio Piano d\u2019Impresa, hanno permesso di individuare criteri specifici di valutazione e selezione dei progetti come il raggiungimento del maggior numero di aree di intervento e di persone in condizione di fragilit\u00e0 non supportate da altre iniziative nazionali o territoriali; la capacit\u00e0 di rappresentare un modello replicabile di sostegno al territorio, con attenzione alla sostenibilit\u00e0 dal punto di vista sociale, ambientale ed economico; una pianificazione temporale certa, con obiettivi definiti e costi sostenibili. Elena Jacobs, Responsabile Valorizzazione del Sociale e Relazioni con le Universit\u00e0 di Intesa Sanpaolo ha dichiarato: \u201cDopo le esperienze di collaborazione gi\u00e0 avviate con Caritas Italiana, siamo molto contenti di lavorare ancora insieme ad un grande progetto di supporto sui territori alle persone e alle famiglie fragili e che, grazie alla capillarit\u00e0 delle Diocesi, pu\u00f2 intervenire\u00a0dove emergono reali difficolt\u00e0, rese ancora pi\u00f9 drammatiche dalla pandemia\u201d. Mons. Francesco Soddu, Direttore Caritas Italiana ha commentato:\u201cLa pandemia ci sta mettendo a dura prova. Tutti sentiamo il bisogno di una mano tesa, tutti sperimentiamo povert\u00e0 e fragilit\u00e0. Nello stesso tempo tutti comprendiamo che possiamo essere portatori di speranza per gli altri. Iniziative come questa sono segni di solidariet\u00e0 concreta che attiva processi di cambiamento, mobilita risorse, combatte l\u2019indifferenza\u201d."}