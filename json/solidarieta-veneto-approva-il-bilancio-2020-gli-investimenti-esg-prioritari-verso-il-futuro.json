{"date": "20210511", "category": "Fondi pensione", "title": "Solidariet\u00e0 Veneto approva il Bilancio 2020, gli investimenti ESG prioritari verso il futuro", "text": "L\u2019assemblea dei delegati di Solidariet\u00e0 Veneto, fondo pensione regionale, ha approvato il Bilancio 2020. Il fondo sfiora i 110.000 iscritti (+6,43% rispetto al 2019). Il patrimonio gestito supera ormai il valore di 1,6 miliardi di euro: oltre 200 milioni in pi\u00f9 rispetto al 2019. Il tasso di crescita (+13,32%) \u00e8 doppio rispetto alla media registrata da Covip con riferimento alla previdenza complementare nel suo complesso (+6,1%) e anche con riferimento ai soli fondi negoziali (+7,5%). Sono superati anche i tassi di crescita dei fondi aperti (+11,1%) e dei PIP (+10,4%). \u201cLe risorse che Solidariet\u00e0 Veneto pu\u00f2 mettere in circuito, in un\u2019ottica di lungo termine, potrebbero intercettare l\u2019interesse\u00a0alla \u201cricostruzione\u201d in chiave ESG, a cui la politica Europea ci chiama. Una chiamata che non viene dalle sole istituzioni:\u00a0i giovani ci mettono davanti alle nostre responsabilit\u00e0 e, come fondo pensione focalizzato sul loro futuro, non possiamo far finta di nulla\u201d, dichiara il Presidente\u00a0Domenico Noviello. Nonostante la recessione economica, Solidariet\u00e0 Veneto, nel\u00a02020, registra performance molto positive, che sfiorano quelle del 2019 e, dato l\u2019andamento dell\u2019anno, lasciano pi\u00f9 che soddisfatti. Il Fondo chiude cos\u00ec con\u00a0il segno \u201c+\u201d su tutti e quattro i comparti: spicca il risultato del Dinamico, che si conferma tra i migliori strumenti previdenziali dedicati ai pi\u00f9 giovani. La prospettiva: permane la sensazione di uno scollamento fra\u00a0finanza \u201cgaloppante\u201d ed un\u2019economia reale in gran parte affaticata, spesso sostenuta da ristori e sussidi. Si impone un impegno\u00a0collettivo teso\u00a0ad avvicinare i due \u201cmondi\u201d:\u00a0per Solidariet\u00e0 Veneto questo vuol dire investimenti sostenibili (ESG) ed economia reale.\u00a0Due progetti da poco ripresi, dopo lo \u201cstop forzato\u201d del 2020, che potrebbero agganciarsi al volano del\u00a0Next generation EU, soprattutto con riferimento all\u2019investimento infrastrutturale, alla riqualificazione immobiliare e alla transizione energetica. Temi strategici per il nostro Paese ma anche per il territorio del Veneto."}