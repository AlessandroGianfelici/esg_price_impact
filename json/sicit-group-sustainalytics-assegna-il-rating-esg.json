{"date": "20210215", "category": "Certificazioni", "title": "Sicit Group, Sustainalytics assegna il rating ESG", "text": "SICIT Group, societ\u00e0 quotata nel segmento STAR, rende noto che Sustainalytics, agenzia indipendente leader che assegna rating di sostenibilit\u00e0 extrafinanziari, ha attribuito l\u2019ESG Risk Rating alla Societ\u00e0 relativo alle tematiche ambientali, sociali e di governance, con particolare riferimento al Bilancio di Sostenibilit\u00e0 2019. Tale rating rappresenta una valutazione indipendente che esprime il livello di adesione alle pi\u00f9 rigorose indicazioni istituzionali e internazionali a carattere volontario in materia di sostenibilit\u00e0 (ed annessi aspetti di governance).  Nella classifica comparativa ESG Risk Ratings di Sustainalytics, SICIT Group si \u00e8 classificata nella top 18% delle migliori aziende dell\u2019industria chimica mondiale e nella top 8% tra i peers nel segmento della chimica per l\u2019agricoltura, ottenendo un punteggio di 27,8.  Infine, il \u201cfattore di rischio gestibile\u201d \u00e8 pari al 90% e dunque, in prospettiva, fortemente riducibile con opportune policy, programmi e iniziative. Data l\u2019attivit\u00e0 svolta da SICIT, legata alla lavorazione di rifiuti e residui animali, Sustainalytics giudica l\u2019esposizione ai rischi ESG della Societ\u00e0 potenzialmente \u201celevata\u201d, ma la gestione del rischio ESG \u00e8 \u201cforte\u201d, in quanto vengono seguite \u201cle migliori pratiche, segnalando una forte responsabilit\u00e0 agli investitori e al pubblico\u201d.  Tra le aree a rischiosit\u00e0 \u201cmedia\u201d rientrano solamente le emissioni di gas serra e la corporate governance. Per tutte le altre categorie il rischio \u00e8 giudicato \u201cbasso\u201d (emissioni, effluenti e rifiuti; utilizzo delle risorse; salute e sicurezza del lavoro; capitale umano; relazioni con la comunit\u00e0) o addirittura \u201ctrascurabile\u201d (responsabilit\u00e0 verso i clienti, rischi ambientali e sociali dei prodotti, etica del business).  Inoltre, non viene identificato nessun specifico evento potenzialmente rischioso in grado di avere un impatto negativo sugli stakeholders, sull\u2019ambiente o sulle operazioni della Societ\u00e0.Consapevole del proprio ruolo di leader di mercato e delle responsabilit\u00e0 derivanti, dal 2019 la Societ\u00e0 ha avviato un percorso strutturato e formalizzato per rafforzare il proprio approccio alla sostenibilita\u0300, implementando progetti in ciascuna delle tre aree ESG, tra cui:\u2022 Environment: realizzazione di prodotti green e sostenibili, minimizzazione dei residui e delle emissioni, certificazioni, incremento dell\u2019utilizzo di energie rinnovabili;\u2022 Social: enfasi su trasparenza, legalit\u00e0 e corretta relazione con tutti gli stakeholder;\u2022 Governance: pieno rispetto di tutti i Regolamenti, Codici e best practice applicabili. Massimo Neresini, CEO di SICIT Group, ha commentato: \u201cIl rating assegnato da Sustainalytics certifica la bont\u00e0 del percorso intrapreso, posizionandoci addirittura nelle prime posizioni a livello globale tra le aziende chimiche per l\u2019agricoltura. Un risultato ancora pi\u00f9 importante perch\u00e9 basato principalmente sul nostro primo bilancio di sostenibilit\u00e0, da cui non emergevano ancora chiaramente i risultati conseguiti grazie al miglioramento di policy e best practice aziendali. SICIT \u00e8 parte integrante della circular economy dell\u2019industria conciaria e la sostenibilit\u00e0 ambientale \u00e8 sempre stato un tema centrale. Negli ultimi anni abbiamo iniziato un cammino volto ad integrare i princ\u00ecpi ESG nella loro interezza, affinch\u00e9 guidino ogni futuro sviluppo del Gruppo\u201d."}