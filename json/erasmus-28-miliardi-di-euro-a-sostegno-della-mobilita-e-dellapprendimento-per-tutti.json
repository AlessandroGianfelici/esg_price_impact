{"date": "20210330", "category": "Social impact", "title": "Erasmus+, 28 miliardi di euro a sostegno della mobilit\u00e0 e dell\u2019apprendimento per tutti", "text": "La Commissione Europea ha adottato\u00a0il primo programma di lavoro annuale di Erasmus+ per il periodo 2021-2027. Con una dotazione di 26,2 miliardi di\u00a0euro\u00a0(rispetto ai 14,7 miliardi\u00a0del periodo 2014- 2020), integrati da circa 2,2 miliardi di provenienti dagli strumenti esterni dell\u2019UE, il programma, nuovo e riveduto, finanzier\u00e0 progetti di mobilit\u00e0 per l\u2019apprendimento e di cooperazione transfrontaliera per 10 milioni di cittadini europei di tutte le et\u00e0 e di ogni estrazione. Il programma punta a essere ancora pi\u00f9 inclusivo e a sostenere le transizioni verde e digitale, come stabilito nello spazio europeo dell\u2019istruzione. Erasmus+ sosterr\u00e0 inoltre la resilienza dei sistemi di istruzione e formazione di fronte alla pandemia. Oltre che nella mobilit\u00e0, che assorbe il 70% del bilancio, il nuovo programma Erasmus+ investe anche in progetti di cooperazione transfrontaliera che possono coinvolgere istituti di istruzione superiore (ad esempio l\u2019iniziativa delle universit\u00e0 europee); scuole; istituti di istruzione e formazione degli insegnanti (ad esempio le accademie degli insegnanti Erasmus+); centri per l\u2019apprendimento degli adulti; organizzazioni giovanili e sportive; erogatori di istruzione e formazione professionale (ad esempio centri di eccellenza professionale); altri operatori nel settore dell\u2019apprendimento. Le principali caratteristiche del programma Erasmus+ 2021-2027 sono le seguenti: Erasmus+ inclusivo: per offrire maggiori opportunit\u00e0 a coloro che ne hanno meno, comprese le persone provenienti da contesti culturali, sociali ed economici diversi e le persone che vivono in zone rurali e remote. Tra le novit\u00e0 figurano gli scambi individuali e di classi per gli alunni delle scuole e la mobilit\u00e0 per i discenti adulti. Per le organizzazioni pi\u00f9 piccole, come le scuole, le associazioni giovanili e i club sportivi, sar\u00e0 pi\u00f9 facile fare domanda grazie a partenariati su scala ridotta e all\u2019uso di sovvenzioni semplificate. Il programma sar\u00e0 inoltre pi\u00f9 internazionale, per cooperare con i paesi terzi, basandosi sui successi del precedente programma, mediante scambi e progetti di cooperazione in tutto il mondo, che ora si estendono anche allo sport e ai settori dell\u2019istruzione e formazione professionale; Erasmus+ digitale: la pandemia ha evidenziato la necessit\u00e0 di accelerare la transizione digitale dei sistemi di istruzione e formazione. Erasmus+ sosterr\u00e0 lo sviluppo delle competenze digitali, in linea con il piano d\u2019azione per l\u2019istruzione digitale. Render\u00e0 possibili scambi e formazione in ambito digitale di elevata qualit\u00e0, mediante piattaforme quali eTwinning, School Education Gateway e il portale europeo per i giovani e incoragger\u00e0 i tirocini nel settore digitale. Nuovi formati, come quelli dei programmi \u201cBlended Intensive\u201d, consentiranno di integrare brevi soggiorni all\u2019estero con l\u2019apprendimento e il lavoro di squadra online. L\u2019attuazione del programma sar\u00e0 ulteriormente digitalizzata e semplificata con la piena introduzione della carta europea dello studente; Erasmus+ verde: in linea con il Green Deal europeo, il programma offrir\u00e0 incentivi finanziari ai partecipanti che utilizzano modi di trasporto sostenibili. Investir\u00e0 inoltre in progetti di sensibilizzazione alle tematiche ambientali e agevoler\u00e0 gli scambi relativi alla mitigazione della crisi climatica; Erasmus+ per i giovani: DiscoverEU diventa ora parte integrante di Erasmus+ e offre ai giovani di 18 anni la possibilit\u00e0 di ottenere un biglietto ferroviario per viaggiare in tutta Europa, imparare da altre culture e incontrare altri giovani europei. Erasmus+ sosterr\u00e0 inoltre opportunit\u00e0 di scambio e cooperazione attraverso nuove attivit\u00e0 di partecipazione giovanile, per aiutare i giovani a imparare a partecipare alla vita democratica e a impegnarsi nella stessa, sensibilizzandoli ai valori europei condivisi e ai diritti fondamentali, e riunendo i giovani e i responsabili politici a livello locale, nazionale ed europeo. Lo sforzo di resilienza di Erasmus+ nel contesto della pandemia mobiliter\u00e0 centinaia di migliaia di scuole, istituti di istruzione superiore, istituti di formazione professionale, insegnanti, giovani, organizzazioni giovanili e sportive, la societ\u00e0 civile e altri portatori di interessi. Il programma contribuir\u00e0 ad accelerare l\u2019adozione di nuove pratiche che migliorino la qualit\u00e0 e la pertinenza dei sistemi per l\u2019istruzione, la formazione e la giovent\u00f9 in tutta Europa, a livello nazionale, regionale e locale."}