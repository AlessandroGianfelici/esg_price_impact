{"date": "20210429", "category": "Report di sostenibilit\u00e0", "title": "Universit\u00e0, condiviso il primo standard per il Bilancio Sociale", "text": "Le Universit\u00e0 sono sempre pi\u00f9 al centro della spinta verso la diffusione di modelli economici basati sulla sostenibilit\u00e0. Gli Atenei sono per definizione il crocevia tra le nuove generazioni che si affacciano sul mondo del lavoro portando nuova linfa di idee e valori e lo stato dell\u2019arte delle conoscenza sulla materia. Proliferano corsi e specializzazioni sui temi delle sostenibilit\u00e0, delle energie rinnovabili, degli investimenti ESG, della CRS e dell\u2019impatto sul clima che incontrano molto successo tra i giovani, che sono caratterizzati da una spiccata sensibilit\u00e0 per i temi dell\u2019ambiente e del rispetto delle diversit\u00e0. Ma le Universit\u00e0 come organizzazioni come si rapportano al tema della sostenibilit\u00e0? E come riportano il loro percorso verso l\u2019esterno? Ad aiutare gli Atenei nella redazione di un Bilancio di sostenibilit\u00e0 arriva un nuovo strumento: \u201cIl bilancio di sostenibilit\u00e0 nelle Universit\u00e0\u201d, il primo standard per la reportistica di settore, curato dalla RUS \u2013 Rete delle Universit\u00e0 per lo Sviluppo sostenibile e dal GBS \u2013 Gruppo di studio per il Bilancio Sociale, unendo l\u2019esperienza della RUS nel diffondere la cultura della sostenibilit\u00e0 nelle Universit\u00e0 italiane alle competenze tecnico- scientifiche del GBS sui temi della reportistica. Il nuovo standard si propone di guidare le Universit\u00e0 pubbliche e private nella redazione della reportistica di sostenibilit\u00e0, fornendo un\u2019analisi equilibrata e ragionata dei riflessi socio-ambientali ed economici dell\u2019operativit\u00e0 degli Atenei ed evidenziando il contributo, attuale e in prospettiva, di questi ultimi al raggiungimento degli obiettivi di sviluppo sostenibile previsti dall\u2019Agenda 2030 dell\u2019ONU. Chiaramente il documento tiene conto delle peculiari funzioni svolte dagli Atenei e del ruolo esercitato nel contesto economico-sociale in cui operano le Universit\u00e0, adottando un approccio verso la sostenibilit\u00e0 diverso da quello di altre organizzazioni. Lo standard intende guidare e rafforzare l\u2019impegno delle Universit\u00e0 verso le sfide nazionali e internazionali che il contesto istituzionale e sociale richieder\u00e0 loro, consentendo agli stakeholder di conoscere le finalit\u00e0 istituzionali degli Atenei e, in particolare, il complesso delle attivit\u00e0, dei risultati e dell\u2019impatto sulla comunit\u00e0 di riferimento, oltre a fornire informazioni chiare, attendibili e immediatamente comprensibili a chiunque sia interessato, predisponendo altres\u00ec un utile modello per il confronto dei dati a livello spaziale e temporale. Questo nuovo strumento \u00e8 il primo del suo genere nel nostro Paese e rappresenta una nuova via per creare report non-finanziari delle Universit\u00e0, che seguano delle linee-guida dedicate invece di criteri generali adottati finora, facendo riferimento a quelli utilizzati da altre tipologie di aziende pubbliche oppure da imprese private. \u201cRUS e GBS sono concordi nel ritenere rilevante il ruolo che le universit\u00e0 possono svolgere quali agenti del cambiamento per promuovere e supportare il raggiungimento dei Sustainable Development Goals (SDGs), che si pongono come pilastri della costruzione di modelli di universit\u00e0 responsabili. Pertanto la rendicontazione della sostenibilit\u00e0 delle universit\u00e0 diventa un elemento primario delle politiche di comunicazione agli stakeholders, dell\u2019impegno profuso e della visione pro-attiva per il raggiungimento di un futuro pi\u00f9 sostenibile, che costituisce l\u2019obiettivo centrale dell\u2019azione della RUS\u201d, commentano in maniera congiunta la professoressa Chiara Mio, Presidente di GBS e la professoressa Patrizia Lombardi, Presidente della RUS e Prorettrice del Politecnico di Torino. La Rete delle Universit\u00e0 per lo Sviluppo sostenibile (RUS),promossa dalla Conferenza dei Rettori delle Universit\u00e0 Italiane (CRUI) nel 2015, costituisce la prima esperienza di coordinamento e condivisione posta in essere da tutti gli atenei italiani (attualmente 78) impegnati sui temi della sostenibilit\u00e0 ambientale e della responsabilit\u00e0 sociale. Il Gruppo di Studio per il Bilancio Sociale (GBS),nato a Milano nel 1998, \u00e8 un\u2019associazione di ricerca non profit sul Bilancio sociale cui aderiscono numerosi studiosi, universit\u00e0 e istituzioni. Ai 28 soci fondatori si sono aggiunti 44 soci ordinari, 44 universit\u00e0 e altri enti nonch\u00e9 il sostegno del CNDCEC \u2013 Consiglio Nazionale dei Dottori Commercialisti ed Esperti Contabili e dell\u2019ASSIREVI."}