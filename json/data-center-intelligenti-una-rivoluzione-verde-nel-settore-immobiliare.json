{"date": "20210510", "category": "L'opinione di Zsolt Kohalmi, Global Head of Real Estate and Co-Chief Executive Officer di Pictet Alternative Advisors", "title": "Data center intelligenti: una rivoluzione verde nel settore immobiliare", "text": "Lo sviluppo dell\u2019economia digitale sta alimentando la domanda di data center, ma allo stesso tempo solleva preoccupazioni sul loro consumo energetico. La soluzione a questo problema si presenta sotto forma di un interessante investimento immobiliare \u201cgreen\u201d. Ogni minuto di ogni giorno, 4,6 miliardi di utenti internet in tutto il mondo spendono 1 milione di dollari online, inviano 41,7 milioni di messaggi WhatsApp, fanno 1,4 milioni di telefonate e caricano 500 ore di video. Con l\u2019ampliamento della tecnologia 5G, il volume di dati giornaliero aumenter\u00e0 ulteriormente. Ci\u00f2, a sua volta, determiner\u00e0 un aumento della richiesta di un tipo di immobile specializzato: il data center. Solo in Europa si prevede una crescita del mercato dei data center di 71 miliardi di dollari nel periodo 2020-2024, con un tasso di crescita annuo composito (CARG) del 15%. Si tratta di un\u2019opportunit\u00e0 di investimento unica per gli investitori immobiliari alla ricerca di una classe di attivi con fondamentali solidi. I data center offrono rendimenti relativamente interessanti, che vanno dal 5 al 7% per le ubicazioni principali e migliori in Europa e, in genere, tendono ad avere contratti di locazione indicizzati all\u2019inflazione di pi\u00f9 lunga durata, offrendo una certa protezione dall\u2019inflazione. Ma l\u2019opportunit\u00e0 ha un costo. L\u2019elaborazione e la memorizzazione di un\u2019enorme quantit\u00e0 di dati richiedono molta energia. Secondo il ricercatore svedese Anders Andrae, entro il 2025 i data center potrebbero rappresentare il 20% del consumo energetico mondiale e il 5,5% dell\u2019impronta di carbonio. Fortunatamente, tra le societ\u00e0 che possiedono o gestiscono data center, azionisti, consumatori e autorit\u00e0 di regolamentazione, c\u2019\u00e8 la diffusa consapevolezza che il settore abbia bisogno di ridurre il proprio impatto ambientale attualmente sovradimensionato. Per raggiungere questo obiettivo \u00e8 necessario un duplice approccio. Il primo passo consiste nell\u2019ottimizzazione dell\u2019infrastruttura dei dati. La tecnologia ospitata nei data center pu\u00f2 essere resa pi\u00f9 efficiente, ad esempio installando micro server o utilizzando l\u2019intelligenza artificiale per ottimizzare l\u2019utilizzo di server e di energia. Il secondo passo consiste nel rendere gli edifici pi\u00f9 ecologici. \u00c8 qui che gli investitori immobiliari attivi possono essere coinvolti e, per estensione, capitalizzare a partire da un\u2019opportunit\u00e0 di investimento sostenibile. Come per tutti gli immobili, la posizione \u00e8 fondamentale. Per i data center non si tratta tanto di collegamenti di trasporto o di affluenza di pubblico, quanto di condizioni climatiche: i climi freddi contribuiscono a ridurre il consumo di energia, gran parte del quale viene solitamente speso per raffreddare le macchine. Non \u00e8 un caso che l\u2019investimento nei data center nei Paesi nordici sia quasi raddoppiato tra il 2018 e il 2025 (si veda il grafico). Di fondamentale importanza \u00e8 anche il fatto che la regione sia dotata di reti in fibra ottica ultraveloci, le autostrade del mondo digitale, che utilizzano cavi costituiti da fili di fibra di vetro sui quali i dati vengono trasferiti sotto forma di luce ottica. In secondo luogo, gli edifici. \u00c8 fondamentale poterli alimentare con energia rinnovabile, ancora meglio se prodotta in loco. Anche l\u2019isolamento termico degli edifici \u00e8 importante, cos\u00ec come lo stretto monitoraggio del consumo delle utenze per garantire un utilizzo ottimale dell\u2019energia. I data center di nuova costruzione possiedono alcune fra le migliori credenziali ecologiche. Ma l\u2019atto stesso di costruire partendo da zero \u00e8 tutt\u2019altro che verde: la sola produzione di cemento rappresenta circa l\u20198% delle emissioni globali di carbonio.In linea di principio, la ristrutturazione e l\u2019ammodernamento rimarranno quasi sempre le opzioni migliori per l\u2019ambiente. Il percorso di ristrutturazione offre inoltre il miglior potenziale di rendimento immobiliare grazie alla creazione di valore aggiunto. La recente acquisizione di Pictet ad Akalla, alla periferia di Stoccolma, ne \u00e8 un esempio. Parte dell\u2019edificio \u00e8 gi\u00e0 occupata da un data center e, nel tempo, intendiamo convertire la maggior parte dell\u2019area rimanente, attualmente una tipografia, in uno spazio di data center. Alcune soluzioni di ristrutturazione sono a bassa tecnologia \u2013 come l\u2019aggiunta di nuove solette per il pavimento, per ottimizzare lo spazio e migliorare quindi l\u2019efficienza. Altre sono davvero innovative. I data center generano molto calore, che viene normalmente disperso nell\u2019ambiente. Stiamo studiando il modo migliore per recuperare e incanalare il calore in un impianto di teleriscaldamento che fornisca calore alle unit\u00e0 abitative all\u2019interno del comune. Stiamo inoltre valutando la possibilit\u00e0 di generare energia \u201cin loco\u201d attraverso l\u2019uso di pannelli solari, pale eoliche o con altre fonti rinnovabili. L\u2019energia prodotta localmente \u00e8 innegabilmente pi\u00f9 efficiente da consumare rispetto a quella trasportata per grandi distanze attraverso la rete elettrica, che subisce notevoli perdite di trasmissione. Investire in data center ecologici \u00e8 un modo per sfruttare la solida crescita della tecnologia e rispettare, al contempo, gli obiettivi ambientali. Mentre le nostre vite diventano sempre pi\u00f9 digitali, accelerate dalla pandemia e dall\u2019arrivo della tecnologia 5G, la domanda di data center continuer\u00e0 a crescere esponenzialmente. Riteniamo che questo segmento del settore immobiliare commerciale si trasformer\u00e0 molto rapidamente in un investimento di tipo obbligazionario, fornendo un flusso stabile di rendimenti per i portafogli immobiliari core e core plus. Tuttavia, per il momento, a causa della rapidit\u00e0 della crescita e della mancanza di locali adeguati, gli investitori immobiliari hanno l\u2019opportunit\u00e0 di generare un ulteriore rendimento riqualificando gli edifici esistenti. La sfida \u00e8 trovare locali con una metratura sufficientemente ampia (come i grandi centri logistici) in una posizione strategica dove coesistano fibra ottica spenta ed elettricit\u00e0, e adottare un approccio creativo e innovativo per rendere l\u2019edificio il pi\u00f9 ecologico ed efficiente possibile."}