{"date": "20210518", "category": "Risultati trimestrali", "title": "Eurizon, patrimonio gestito in crescita (+ 1,4% da inizio anno) e ampliamento gamma ESG", "text": "Eurizon, societ\u00e0 di asset management del Gruppo Intesa Sanpaolo specializzata nella gestione di prodotti e servizi per la clientela retail, private e istituzionale, ha approvato i risultati al 31 marzo 2021 in crescita per tutti i principali indicatori finanziari. Il valore del patrimonio gestito, da marzo dello scorso anno, \u00e8 salito del 13,4% raggiungendo il livello di 354 miliardi di euro (+ 1,4% da inizio anno). Tutti i principali dati economici evidenziano un incremento, cos\u00ec come un ulteriore miglioramento nei livelli di efficienza rispetto al I trimestre dello scorso anno: l\u2019utile netto consolidato (compreso l\u2019utile di pertinenza di terzi) sale a 160,8 milioni di euro (+ 60,3%), il margine da commissioni si attesta a 239,7 milioni (+ 37,4%); mentre il cost/income ratio raggiunge il 13,5% in contrazione rispetto al livello di 19,8% di fine marzo 2020.La raccolta netta complessiva del trimestre \u00e8 di 1,1 miliardi di euro.  Tra le numerose novit\u00e0 in termini di innovazione di prodotto si segnala la creazione di nuove soluzioni ESG all\u2019interno dell\u2019offerta del fondo di diritto lussemburghese Eurizon Fund: un fondo che investe in green bond societari in Euro, emessi per finanziare progetti legati all\u2019ambiente, e una soluzione ESG multiasset.  Eurizon si \u00e8 adeguata alla nuova normativa europea relativa all\u2019informativa sulla sostenibilit\u00e0 nel settore dei servizi finanziari (Regolamento UE 2019/2088 \u2013 \u201cSustainable Finance Disclosure Regulation\u201d \u2013 \u201cSFDR\u201d) mediante l\u2019adozione di un processo rigoroso e trasparente di selezione e monitoraggio degli strumenti finanziari e di una Politica di Sostenibilit\u00e0 con l\u2019adozione di specifiche strategie SRI/ESG. La gamma complessiva di Eurizon, al 10 marzo 2021, raggiunge 123 fondi che promuovono, tra le altre caratteristiche, quelle ambientali o sociali, o che hanno obiettivi di investimento sostenibile, classificati artt. 8 e 9 del regolamento SFDR con 73 miliardi di patrimonio, oltre il 40% delle masse dei fondi della societ\u00e0. Continua il processo di rafforzamento della societ\u00e0 cinese Penghua Fund Management (partecipata al 49%) che a fine marzo raggiunge un livello di patrimonio di 116,2 miliardi di euro, in crescita di oltre il 13% da inizio anno e del 30,7% nei dodici mesi, con una raccolta netta del trimestre che supera i 10 miliardi di euro. Il successo in Cina \u00e8 riconosciuto dalla ricerca \u201c2021 China Rankings di Z-Ben Advisors secondo cui Eurizon si conferma l\u2019unica societ\u00e0 italiana tra i primi 25 asset manager esteri, posizionandosi 15\u00b0 a livello globale e 9\u00b0 tra i top gestori per la Cina onshore nella gestione dei capitali cinesi. In crescita anche il contributo dei paesi europei al di fuori dei confini nazionali, con una raccolta netta che nei primi 3 mesi dell\u2019anno supera i 450 milioni. Nel Regno Unito sono stati istituiti da Eurizon SLJ Capital Ltd i primi fondi comuni di diritto inglese destinati a investitori retail e istituzionali locali con focus sulle expertise gestionali sui bond dei mercati emergenti e, in particolare, sulla Cina."}