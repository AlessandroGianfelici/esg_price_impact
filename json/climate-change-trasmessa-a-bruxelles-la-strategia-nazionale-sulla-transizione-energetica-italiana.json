{"date": "20210211", "category": "Climate change", "title": "Climate change, trasmessa a Bruxelles la Strategia Nazionale sulla transizione energetica italiana", "text": "Il Ministero dell\u2019Ambiente e della tutela del territorio e del mare ha trasmesso alla Commissione Europea la Strategia Nazionale di lungo periodo sulla transizione energetica italiana, che prevede la riduzione della domanda di energia, grazie soprattutto al calo della mobilit\u00e0 privata e dei consumi in ambito civile. Decisa accelerazione delle rinnovabili e della produzione di idrogeno. Potenziamento e miglioramento delle superfici verdi, per aumentare la capacit\u00e0 di assorbimento di CO2.  La strategia \u00e8 stata elaborata nell\u2019ambito degli impegni dell\u2019Accordo di Parigi sui cambiamenti climatici che invita i Paesi firmatari a comunicare entro il 2020 le proprie \u201cStrategie di sviluppo a basse emissioni di gas serra di lungo periodo\u201d al 2050. \u201cL\u2019Italia \u2013 ha commentato il ministro dell\u2019Ambiente Sergio Costa \u2013 con l\u2019elaborazione di questa Strategia si conferma fra i paesi pi\u00f9 attivi e motivati per il raggiungimento del target della Cop 21, che \u00e8 quello di mantenere il riscaldamento globale entro il limite di 1,5/2 gradi. Siamo consapevoli che per raggiungere la cosiddetta neutralit\u00e0 climatica entro 30 anni saranno necessarie scelte coraggiose e profondi cambiamenti nel tessuto socio-economico come nei nostri stili di vita. Ma la sfida climatica \u00e8 la sfida strategica per il futuro dell\u2019umanit\u00e0 e non possiamo permetterci di perderla\u201d. La strategia prende le mosse dal Piano Nazionale Integrato Energia e Clima (PNIEC), che indica il percorso fino al 2030, \u201ctrascinando\u201d fino al 2050 le conseguenti tendenze energetico-ambientali virtuose. Vengono quindi individuate le tipologie di leve attivabili per raggiungere al 2050 la neutralit\u00e0 climatica: una riduzione spinta della domanda di energia, legata in particolare ad un calo dei consumi per la mobilit\u00e0 privata e dei consumi del settore civile; un cambio radicale nel mix energetico a favore delle rinnovabili (FER), coniugato ad una profonda elettrificazione degli usi finali e alla produzione di idrogeno; un aumento degli assorbimenti garantiti dalle superfici forestali (compresi i suoli forestali) ottenuti attraverso la gestione sostenibile, il ripristino delle superfici degradate e interventi di rimboschimento. La Strategia nazionale di lungo termine individua i possibili percorsi per raggiungere, nel nostro Paese, al 2050, una condizione di \u201cneutralit\u00e0 climatica\u201d, nella quale le residue emissioni di gas a effetto serra sono compensate dagli assorbimenti di CO2. Un obiettivo in linea con quello indicato dalla Presidente della Commissione UE Commissione Ursula Von der Leyen, nella sua Comunicazione sul Green Deal europeo, ha tracciato una strategia di crescita verso \u201cun\u2019economia moderna, efficiente sotto il profilo delle risorse e competitiva che nel 2050 non generer\u00e0 emissioni nette di gas a effetto serra\u201d. \u00c8 necessario, perci\u00f2, prevedere un sostanziale cambio del \u201cparadigma energetico italiano\u201d che, inevitabilmente, passa per investimenti e scelte che incidono sulle tecnologie da applicare, sulle infrastrutture ma anche sugli stili di vita dei cittadini. Primi passi in tal senso sono stati effettuati con la trasformazione del CIPE, Comitato Interministeriale per la Programmazione Economica, in CIPESS, Comitato Interministeriale per la Programmazione Economica e lo Sviluppo Sostenibile e con l\u2019avvio del Green Deal. Per chiudere il gap emissivo e arrivare alla neutralit\u00e0 climatica saranno necessarie scelte politiche a elevato impatto sociale ed economico, tecnologie ancora non pronte in parte perseguibili solo su base europea, nonch\u00e9 una condivisione a livello internazionale del processo di decarbonizzazione. Per tenere conto degli sviluppi su tutti questi fronti, ferme restando le tendenze di fondo individuate, la Strategia, elaborata in linea con il Piano Nazionale Integrato Energia e Clima (PNIEC) deve essere considerata uno strumento \u201cdinamico\u201d, che avremo modo di aggiornare e integrare, anche per tenere pienamente conto dei processi di revisione degli obbiettivi energetico-ambientali nazionali attualmente in corso a livello europeo, e delle scelte conseguenti che si faranno per un rilancio economico in chiave sostenibile con il Piano per la Ripresa e la Resilienza."}