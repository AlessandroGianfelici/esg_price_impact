{"date": "20201120", "category": "Il patrimonio di quelle che scelgono criteri ESG rappresenta il 60% degli attivi", "title": "Le maggiori Fondazioni bancarie guidano la scelta verso gli investimenti sostenibili", "text": "La rivoluzione inarrestabile della finanza sostenibile sta arrivando anche al mondo delle Fondazioni bancarie. A oggi quelle che scelgono la finanza sostenibile rappresentano oltre il 60% dell\u2019attivo patrimoniale in Italia, ossia 27 miliardi di euro, come emerge dall\u2019indagine \u201cLe politiche di investimento sostenibile e responsabile delle Fondazioni di origine bancaria\u201d realizzata dal Forum per la Finanza Sostenibile in collaborazione con Acri e con MondoInstitutional con il sostegno di DPAM, Natixis Investment Managers, Prometeia Advisor Sim e T. Rowe Price. Dall\u2019analisi emerge le Fondazioni iniziano a includere i criteri ESG, legati ad ambiente, politiche sociali e governance anche nelle scelte che riguardano la gestione del patrimonio e che questo percorso \u00e8 guidato dalla Fondazioni maggiori, che svolgono un ruolo di traino e di guida per tutto il comparto. L\u2019indagine si \u00e8 infatti rivolta a 83 Fondazioni bancarie (praticamente tutte visto che sono 86). A rispondere, tuttavia, sono state solo 32, per\u00f2 quelle di maggiore peso, tant\u2019\u00e8 che rappresentano l\u201980% dell\u2019attivo, corrispondente a circa 35 miliardi. Le Fondazioni utilizzano, per la gestione del proprio patrimonio, una gamma diversificata di strumenti finanziari. Tutte e 32 investono in azioni, 30 in corporate bond e 26 in fondi comuni di investimento, seguiti da titoli di stato (25). Appare piuttosto elevata la quota di enti che investe in veicoli alternativi (27), ma questo \u00e8 connaturato con lo scopo stesso delle fondazioni visto che spesso si tratta di strumenti che permettono alle Fondazioni di investire in progetti specifici sul territorio e di realizzare le finalit\u00e0 di promozione dello sviluppo economico e utilit\u00e0 sociale che rappresentano la loro ragion d\u2019essere. Le Fondazioni che dichiarano di seguire criteri di investimento sociali sono poco meno della met\u00e0 delle rispondenti (14 su 32), ma ad esse fa capo il 61% del totale dell\u2019attivo del campione, cio\u00e8 circa 27 miliardi. Tra le altre 18 Fondazioni, che invece non applicano criteri ESG nell\u2019ambito della gestione finanziaria, ben 10 hanno dichiarato di avere avviato valutazioni in merito, con i primi 7 che potrebbero arrivare a una decisione gi\u00e0 entro fine anno. Anche in questo caso di tratta di soggetti medio-grandi con un patrimonio in gestione equivalente al 15% del totale attivo. A spingere verso questo passo vi sono ragioni quali la chiara coerenza degli investimenti sostenibili con le finalit\u00e0 istituzionali delle Fondazioni, l\u2019orientamento al lungo periodo di questa tipologia di investimento e gli effetti positivi sul territorio dal punto di vista sociale e ambientale, a parit\u00e0 di rendimenti. Tra quelle che, invece, il passo l\u2019hanno gi\u00e0 compiuto la motivazione principale della scelta risiede nella convinzione di una migliore mitigazione dei rischi finanziati legata agli investimenti ESG, seguita a parimenti dall\u2019impulso normativo e dalla convinzione di raggiungere rendimenti superiori. Il processo viene avviato solitamente dal Consiglio di amministrazione che trae le proprie informazioni dai consigli dei gestori, degli advisor e da fondi indipendenti quali studi e fonti di informazione specializzata. Solo 4 Fondazioni si rivolgono a un advisor ESG indipendente per attivit\u00e0 quali la definizione della politica di investimento sostenibile, il monitoraggio del portafoglio e la selezione dei titoli. Anche le Fondazioni che hanno sposato la linea ESG, riservano a questo tipo di investimenti una fetta minoritaria del patrimonio, in 10 casi su 14 la quota \u00e8 inferiore al 10% del patrimonio, mentre \u00e8 solo uno l\u2019ente che applica i criteri sostenibili alla totalit\u00e0 degli asset gestiti. In merito alle strategie SRI adottate, quelle che riscuotono pi\u00f9 successo tra le Fondazioni sono l\u2019impact investing e le esclusioni, seguono gli investimenti tematici, il criterio dei best in class e dell\u2019adozione delle convenzioni internazionali. Naturalmente possono essere applicate pi\u00f9 strategie contemporaneamente. Risulta poco diffusa, invece, la strategia \u201cengagement ed esercizio del diritto di voto\u201d. Per le Fondazioni l\u2019impact investing, che si caratterizza per l\u2019intenzionalit\u00e0 di generare un impatto ambientale e sociale positivo, assieme a un ritorno finanziario, che debbono poter essere misurati e rendicontati, riveste particolare importanza proprio per la natura intrinsecamente legata alla finalit\u00e0 di tali enti. L\u2019ambito in cui \u00e8 pi\u00f9 utilizzato \u00e8 l\u2019housing sociale.  \u201cUn esempio di successo di impact investing \u00e8 stato il lancio di FIA 1 (Fondi investimenti per l\u2019abitare), il maggiore fondo di housing sociale a livello europeo che racchiude in s\u00e9 tutte le caratteristiche di, engagement, utilit\u00e0 sociale e investimento green e impatto che sono il cuore dell\u2019attivit\u00e0 delle Fondazioni. Le ricadute sono state cos\u00ec positive che stiamo pensando di lanciarne un secondo, FIA 2\u201d osserva Giorgio Righetti, Direttore Generale di Acri. Molto vicino all\u2019impact investing \u00e8 il mission related investment, che vede impagnate tutte e 14 le Fondazioni e che consente di valorizzare il patrimonio non solo dal punto di vista finanziario, per derivare le risorse da destinare all\u2019attivit\u00e0 erogativa, ma anche \u201ccome strumento, attraverso un impiego diretto\u201d. \u201cLe Fondazioni bancarie mostrano di avere assunto una consapevolezza nei confronti dell\u2019integrazione dei criteri di sostenibilit\u00e0 nell\u2019attivit\u00e0 di gestione patrimoniale che\u201d, osserva Francesco Bicciato, Segretario Generale del Forum, \u201d insieme alla naturale attivit\u00e0 di erogazione sar\u00e0 utile per rafforzare il ruolo naturale delle Fondazioni di promozione dello sviluppo soprattutto nella delicata fase di ripresa post Covid-19\u201d."}