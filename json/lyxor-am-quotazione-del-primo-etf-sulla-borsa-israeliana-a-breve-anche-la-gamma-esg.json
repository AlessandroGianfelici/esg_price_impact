{"date": "20210419", "category": "ETF ESG", "title": "Lyxor AM, quotazione del primo ETF sulla Borsa israeliana a breve anche la gamma ESG", "text": "Lyxor Asset Management e la Borsa di Tel Aviv annunciano oggi la quotazione del primo Lyxor ETFsulla Borsa di Tel Aviv (TASE). Il Lyxor Robotics & AI UCITS ETF sar\u00e0 quotato il 20 aprile, mentre altri ETF, compresa una gamma di ETF ESG su Green Bond, energie rinnovabili ed acqua, saranno quotati nel corso dei prossimi mesi. Lyxor \u00e8 presente in Israele da aprile 2017 in collaborazione con 4F Distribution Israel, il rappresentante ufficiale di Lyxor in Israele, per promuovere la gamma dei suoi ETF presso gli investitori istituzionali. Questa presenza ha portato a un graduale e costante aumento della sua impronta su questo mercato e ad un\u2019accresciuta riconoscibilit\u00e0 del brand da parte degli investitori locali. Il bacino di investitori istituzionali in ETF non domestici \u00e8 cresciuto del 45% in Israele negli ultimi 4 anni, e ha raggiunto i 29 miliardi di euro di asset in gestione nel terzo trimestre 2020. La quotazione diretta dei suoi ETF sulla Borsa di Tel Aviv permetter\u00e0 a Lyxor di rafforzare ulteriormente il suo presidio in un mercato riconosciuto a livello mondiale come hub della tecnologia e dell\u2019innovazione, permettendo al contempo l\u2019accesso diretto ai propri strumenti agli investitori retail israeliani, che stanno mostrando un interesse crescente per gli ETF. "}