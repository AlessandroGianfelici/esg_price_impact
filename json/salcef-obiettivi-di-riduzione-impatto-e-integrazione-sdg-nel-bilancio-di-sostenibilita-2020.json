{"date": "20210414", "category": "Bilancio di Sostenibilit\u00e0", "title": "Salcef, obiettivi di riduzione impatto e integrazione SDG nel Bilancio di Sostenibilit\u00e0 2020", "text": "Salcef, leader internazionale nell\u2019industria ferroviaria, nella manutenzione e costruzione di impianti per infrastrutture ferroviarie e di trasporto urbano, ha pubblicato il Bilancio di sostenibilit\u00e0 2020. La sostenibilit\u00e0, per un Gruppo che intende consolidare la propria posizione di leader nel mercato italiano e proseguire la crescita nel mercato internazionale, \u00e8 parte integrante di un modello di business che, attraverso la qualit\u00e0 delle opere, dei prodotti e dei macchinari realizzati, contribuisce allo sviluppo delle tecnologie per la mobilit\u00e0 integrata e sostenibile. Perseguire la sostenibilit\u00e0 del proprio business richiede, quali condizioni abilitanti, la riduzione degli impatti diretti sull\u2019ambiente legati allo svolgimento delle attivit\u00e0 aziendali, cos\u00ec come attenzione e valorizzazione alle risorse umane, allo sviluppo delle competenze, alla salute e sicurezza sul lavoro ed alla gestione responsabile della supply chain, ivi comprese le condizioni di lavoro. Tra i principali risultati raggiunti per migliorare gli impatti ambientali e sociali diretti, anche grazie ad un sistema di governance ed un modello di controllo particolarmente attenti ai valori della gestione del business secondo criteri etici e di integrit\u00e0, si evidenziano in particolare: la riduzione del 62% dei prelievi idrici, la destinazione a recupero del 97% dei rifiuti prodotti, un organico che ha raggiunto le 1.258 unit\u00e0 al 31 dicembre 2020, composto per il 17% da giovani di et\u00e0 inferiore ai 30 anni, le quasi 30.000 ore di formazione annua, 763 fornitori sottoposti a qualifica nel 2020 secondo criteri che integrano gli aspetti ambientali e sociali. L\u2019azienda, consapevole del proprio ruolo e della circostanza che la sostenibilit\u00e0 \u00e8 un percorso che richiede un forte livello di commitment, ha avviato un progetto che prevede una progressiva integrazione degli obiettivi per lo sviluppo sostenibile (SDGs \u2013 Sustainable Development Goals), parte dell\u2019Agenda 2030 delle Nazioni Unite, nel proprio modello di business. Salcef \u00e8 impegnata nella costruzione e rafforzamento delle infrastrutture per la mobilit\u00e0 sostenibile, che possono consentire un migliore e pi\u00f9 efficiente utilizzo delle risorse naturali, tecnologie pi\u00f9 pulite e innovative, con minore impatto ambientale. Alcuni SDGs, in particolare gli SDG 9 (Industria \u2013 innovazione e infrastrutture), SDG 11 (citt\u00e0 e comunit\u00e0 sostenibili) e SDG 13 (Azioni per il cambiamento climatico) rientrano pertanto negli obiettivi strategici e nel core business del Gruppo. Valeriano Salciccia, Amministratore Delegato di Salcef Group, ha cos\u00ec dichiarato: \u201cSalcef Group \u00e8 un operatore leader nell\u2019Industria ferroviaria, settore, per sua stessa natura, proiettato verso una visione sostenibile del nostro futuro. Salcef ricopre in tale settore strategico un ruolo importante, per favorire le condizioni di uno sviluppo che dovr\u00e0 essere necessariamente sostenibile. Con la pubblicazione del primo Bilancio di sostenibilit\u00e0, Salcef conferma il proprio impegno quale parte attiva del processo di promozione, realizzazione e rafforzamento delle infrastrutture della mobilit\u00e0 sostenibile, uno degli obiettivi strategici globali, dall\u2019Unione Europea (Green Deal e Next Generation) agli Stati Uniti.\u201d"}