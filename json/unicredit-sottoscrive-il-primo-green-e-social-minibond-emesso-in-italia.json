{"date": "20201030", "category": "Green e Social Minibond", "title": "Unicredit sottoscrive il primo green e social minibond emesso in Italia", "text": "UniCredit ha sottoscritto un prestito obbligazionario da 5 milioni emesso, tramite la controllata AEA, dall\u2019impresa marchigiana Loccioni specializzata nel settore dei sistemi automatici di misura della qualit\u00e0 dei prodotti e dei processi industriali. Si tratta del primo minibond \u201csostenibile\u201d, con finalit\u00e0 green e social insieme, emesso in Italia da una societ\u00e0 industriale. Il prestito \u00e8 strutturato con una durata di 48 mesi ed \u00e8 assistito dalla garanzia del Fondo Centrale di Garanzia. I proventi del minibond \u201csostenibile\u201d emesso da Loccioni saranno utilizzati dall\u2019impresa per investimenti finalizzati a potenziare ulteriormente il suo percorso di crescita attraverso progetti con positivi impatti ambientali e sociali, in linea con la filosofia ESG orientata allo sviluppo sostenibile radicato nel territorio nel lungo periodo. Il sustainability financing framework Loccioni, redatto in linea con i principi dei Green & Social Bond della International Capital Market Association, definisce l\u2019approccio che la societ\u00e0 ha utilizzato per la selezione dei progetti eligibili e per l\u2019emissione del minibond \u201csostenibile\u201d. Il Framework sar\u00e0 certificato da RINA in veste di Second Party Opinion provider. E\u2019 proprio l\u2019introduzione all\u2019interno dello scopo del finanziamento di tematiche e progetti sociali, oltre che di attivit\u00e0 prettamente legate all\u2019ambiente, che distingue questo minibond dalle recenti emissioni puramente \u201cgreen\u201d. Il concetto di \u201cfinanza sostenibile\u201d, infatti, va in questo caso oltre le attivit\u00e0 a sostegno dell\u2019ambiente, traducendosi nella capacit\u00e0 di un\u2019industria di radicarsi nelle comunit\u00e0 in cui opera, contribuendo in concreto allo sviluppo del territorio e restituendo benessere \u201csociale\u201d oltrech\u00e9 economico. Pi\u00f9 in dettaglio, al fine dell\u2019emissione del minibond \u201csostenibile\u201d, Loccioni ha individuato alcuni progetti \u201cgreen\u201d e \u201csocial\u201d sui quali concentrare gli investimenti. Il progetto Leaf Community, la micro-grid eco-sostenibile che comprende i laboratori Loccioni, alcune abitazioni residenziali a zero emissioni di CO2, la produzione e l\u2019accumulo di energia rinnovabile dal sole, dall\u2019acqua e dalla terra, con la gestione ed ottimizzazione dei flussi energetici. Lo sviluppo prevede inoltre la realizzazione di un nuovo concept di laboratori, i Nomadic Labs, destinati al collaudo dei nuovi componenti dell\u2019auto elettrica (motori e assali elettrici, inverter, batterie). Si tratta di moduli energeticamente autosufficienti, removibili, che evitano il consumo di suolo, recuperano l\u2019energia utilizzata durante il test e danno nuova vita alle batterie esauste delle auto elettriche. In progetto anche una sperimentazione di storage stagionale con idrogeno. \u201c2 km di futuro\u201d \u00e8 il progetto di \u201cadozione\u201d del fiume Esino, per mettere in sicurezza e restituire alla comunit\u00e0 i 2 km di area fluviale accanto alle sedi Loccioni. Il progetto coniuga sostenibilit\u00e0 ambientale, resilienza e recupero culturale di un bene della comunit\u00e0. Progettato dall\u2019Architetto Thomas Herzog, il progetto \u00e8 anche un bene artistico per la comunit\u00e0, selezionato ed esposto alla Biennale di Venezia 2018. Proiettato ancora di pi\u00f9 verso il futuro dell\u2019impresa, della comunit\u00e0 e del territorio \u00e8 la Valle di San Clemente, il progetto di innovazione rurale che ha l\u2019obiettivo di valorizzare un\u2019area interna soggetta allo spopolamento. A pochi passi dall\u2019impresa, la valle diventa un laboratorio di economia circolare per le nuove energie della terra, per sviluppare lavoro e innovazione, in agricoltura e non solo. Anche qui l\u2019investimento e la sfida sono nel recupero dell\u2019identit\u00e0 e nella individuazione di valore, per stimolare nuova imprenditorialit\u00e0 e creare cos\u00ec le condizioni per il ripopolamento dell\u2019area.  Tra i progetti, la valorizzazione dell\u2019Abbazia benedettina di Sant\u2019Urbano, anno 1000, e la ristrutturazione di una vecchia scuola in disuso, destinata ad ospitare studenti e ricercatori dal territorio e da tutto il mondo. L\u2019idea \u00e8 sviluppare laboratori per le filiere agronomiche del territorio, coniugando innovazione e tradizione, migliorando la qualit\u00e0 e la biodiversit\u00e0 dei suoli e preservando il valore del paesaggio. "}