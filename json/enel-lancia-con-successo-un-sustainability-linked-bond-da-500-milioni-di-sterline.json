{"date": "20201014", "category": "Sustainability bond", "title": "Enel, lancia con successo un \u201csustainability linked bond\u201d da 500 milioni di sterline", "text": "Enel Finance International N.V. ha collocato il primo \u201cSustainability-Linked bond\u201d del mercato in sterline, legato al conseguimento dell\u2019obiettivo di sostenibilit\u00e0 di Enel relativo alla percentuale di capacit\u00e0 installata consolidata da fonti rinnovabili rispetto alla capacit\u00e0 installata consolidata totale, in linea con l\u2019impegno a raggiungere gli obiettivi di sviluppo sostenibile (SDG) delle Nazioni Unite. Gli ordini, per circa 3 miliardi di sterline, hanno superato l\u2019emissione di quasi 6 volte.  Enel Finance International, societ\u00e0 finanziaria di diritto olandese controllata da Enel, ha lanciato oggi sul mercato in sterline un \u201cSustainability-Linked bond\u201d single-tranche rivolto agli investitori istituzionali per un totale di 500 milioni di sterline, pari a circa 550 milioni di euro. L\u2019emissione, garantita da Enel, ha ricevuto richieste in esubero per quasi 6 volte, totalizzando ordini per un importo pari a circa 3 miliardi di sterline ed una partecipazione significativa di Investitori Socialmente Responsabili (SRI), permettendo al Gruppo Enel di continuare a diversificare la propria base di investitori. \u201cIl successo dell\u2019emissione sui mercati\u201d sottolinea Enel in una nota, \u201c\u00e8 un chiaro segnale di riconoscimento della strategia sostenibile del Gruppo e della sua capacit\u00e0 di generare valore contribuendo al conseguimento degli obiettivi di sviluppo sostenibili (\u201cSDG\u201d) fissati dalle Nazioni Unite. Il valore della sostenibilit\u00e0 si \u00e8 riflesso ancora una volta sulla domanda e sulle meccaniche di pricing dell\u2019emissione, consentendo ad Enel di ottenere un vantaggio economico di circa 15 bps rispetto ad una emissione obbligazionaria priva di caratteristiche sostenibili\u201d. L\u2019emissione la prima nel suo genere sul mercato in sterline, \u00e8 volta a soddisfare l\u2019ordinario fabbisogno finanziario del gruppo e segue l\u2019adozione da parte di Enel di un \u201cSustainability-Linked Financing Framework\u201d, il primo documento a livello mondiale che presenta l\u2019intera strategia finanziaria \u201cSustainability-Linked\u201d tramite molteplici soluzioni di finanziamento (commercial papers, prestiti ed emissioni obbligazionarie), integrando pienamente la sostenibilit\u00e0 nel piano di finanziamento globale del gruppo. Il Framework \u00e8 in linea con i \u201cSustainability-Linked Bond Principles\u201d dell\u2019International Capital Market Association (ICMA) e con i \u201cSustainability-Linked Loan Principles\u201d della Loan Market Association (LMA), come certificato dal \u201cSecond-Party Provider\u201d Vigeo Eiris. In linea con il Framework, l\u2019emissione obbligazionaria \u00e8 collegata al Key Performance Indicator (KPI) relativo alla \u201cPercentuale di capacit\u00e0 installata rinnovabile\u201d (ovvero la percentuale di capacit\u00e0 installata consolidata da fonti rinnovabili rispetto alla capacit\u00e0 installata consolidata totale) e al conseguimento di un Sustainability Performance Target (SPT) pari o superiore al 60% entro il 31 dicembre 2022 (al 30 giugno 2020, era pari al 51,9%). Per assicurare la trasparenza dei risultati, il conseguimento dell\u2019obiettivo verr\u00e0 certificato mediante uno specifico assurance report emesso da un revisore contabile a tal fine incaricato. L\u2019emissione \u00e8 strutturata in una singola tranche di 500 milioni di sterline a tasso 1,000%, con scadenza 20 ottobre 2027. Il prezzo di emissione \u00e8 stato fissato in 99,747% e il rendimento effettivo a scadenza \u00e8 pari a 1,038%. La data di regolamento per l\u2019emissione \u00e8 il 20 ottobre 2020. Il tasso di interesse applicato rimarr\u00e0 invariato sino alla scadenza del prestito obbligazionario a fronte del raggiungimento del Sustainability Performance Target sopra riportato, alla data del 31 dicembre 2022. In caso di mancato raggiungimento di tale obiettivo, verr\u00e0 applicato un meccanismo di step up con un incremento di 25 bps del tasso di interesse, a decorrere dal primo periodo di interesse successivo alla data di pubblicazione dell\u2019assurance report del revisore contabile. Il prestito obbligazionario riflette l\u2019impegno di Enel, primo operatore privato a livello mondiale per capacit\u00e0 installata rinnovabile, a contribuire al raggiungimento dell\u2019obiettivo SDG 7.2, ovvero \u201caumentare considerevolmente entro il 2030 la quota di energie rinnovabili nel mix energetico globale\u201d. Contestualmente all\u2019emissione, Enel ha stipulato un nuovo e innovativo \u201cSustainability-Linked Cross Currency Swap\u201d con un istituto bancario, per assicurarsi la copertura dal rischio di cambio sterlina-euro e di tasso. Tale strumento finanziario derivato ha la caratteristica unica di impegnare entrambe le controparti a conseguire specifici ed ambiziosi Sustainability Performance Target, con uno sconto sul costo dell\u2019operazione basato sulla capacit\u00e0 di ciascuna controparte di raggiungere i rispettivi obiettivi. L\u2019elevata domanda per il \u201cSustainability-Linked bond\u201d emesso da EFI conferma ancora una volta l\u2019apprezzamento dei mercati finanziari per la solidit\u00e0 della strategia sostenibile del Gruppo e dei conseguenti risultati economico-finanziari, nell\u2019ambito di una strategia finanziaria sempre pi\u00f9 caratterizzata dalla finanza sostenibile e in linea con l\u2019obiettivo di aumentare l\u2019incidenza delle fonti di finanziamento sostenibili sull\u2019indebitamento complessivo lordo del Gruppo pari al 43% nel 2022 e al 77% nel 2030. L\u2019emissione segue le due precedenti emissioni obbligazionarie \u201cSDG-Linked\u201d di EFI collocate sui mercati europei e statunitensi, confermando Enel quale emittente leader di titoli \u201cSustainability-Linked\u201d in euro, dollari e sterline britanniche. Si prevede che l\u2019emissione sia quotata sul mercato regolamentato della Borsa d\u2019Irlanda e sul sistema multilaterale di negoziazione \u201cExtraMOT PRO\u201d organizzato e gestito da Borsa Italiana. Per la realizzazione dell\u2019operazione, Enel si \u00e8 avvalsa di un sindacato di banche nell\u2019ambito del quale hanno agito, in qualit\u00e0 di joint-bookrunners: Barclays, BNP Paribas, Bank of America Merrill Lynch, Citi, Cr\u00e9dit Agricole CIB, Deutsche Bank, Goldman Sachs International, HSBC, J.P. Morgan, Morgan Stanley, Natixis, Soci\u00e9t\u00e9 G\u00e9n\u00e9rale Corporate & Investment Banking."}