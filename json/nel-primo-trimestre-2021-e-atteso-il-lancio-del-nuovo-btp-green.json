{"date": "20201224", "category": "Sovereign Green Bond", "title": "Nel primo trimestre 2021 \u00e8 atteso il lancio del nuovo Btp Green", "text": "E\u2019 atteso per il primo trimestre 2021 il lancio del primo BTP Green della Repubblica Italiana. Un\u2019emissione attesa, che va colmare un ritardo dell\u2019Italia in un mercato che vede presenti altri Paesi quali Francia, Germania, Belgio e Paesi Bassi. In totale sono 17 le nazioni che nel 2020 hanno gi\u00e0 lanciato delle obbligazioni legate a obiettivi ambientali, per un ammontare complessivo pari a 71,5 miliardi di dollari. Nel 2021 si affaccer\u00e0 quindi anche l\u2019Italia. Si tratta di una delle pi\u00f9 grosse novit\u00e0 delle Linea Guida per la Gestione del Debito Pubblico nel 2021 presentate dal Direttore del Debito Pubblico Davide Iacovoni, programma che segue l\u2019annuncio dello scorso anno da parte del Ministro dell\u2019Economia e delle Finanze, in linea con quanto previsto dalla legge di bilancio per il 2020.  Da allora il Tesoro ha proseguito nell\u2019iter organizzativo che permetter\u00e0 anche alla Repubblica Italiana di entrare nel mercato della finanza sostenibile e la predisposizione del quadro regolatorio e organizzativo di riferimento per l\u2019emissione di titoli green, il cosiddetto Green Bond Framework, da parte dello Stato italiano \u00e8 gi\u00e0 in fase avanzata.  Il regolamento di questo strumento prevede che venga resa nota, a beneficio di investitori e stakeholders, la strategia ambientale del Paese, nonch\u00e9 i meccanismi essenziali che accompagneranno ogni singola l\u2019emissione: i criteri di selezione delle spese green presenti nel bilancio dello Stato, l\u2019uso del ricavato delle varie emissioni, il monitoraggio delle spese nonch\u00e9 l\u2019impatto ambientale delle stesse.  Inoltre, in analogia con le best practice di mercato gi\u00e0 adottate da altri emittenti sovrani, il Green Bond Framework ricever\u00e0 una Second Party Opinion dall\u2019organismo indipendente di valutazione selezionato dal Tesoro. La strutturazione dell\u2019emissione far\u00e0 riferimento ai principi internazionali redatti dall\u2019ICMA, Internatonal Capital Market Association, ma terr\u00e0 in considerazione per quanto possibile anche le raccomandazioni per l\u2019applicazione dei Green Bond Standard dell\u2019Unione Europea, coerenti con il Regolamento Tassonomia dell\u2019UE emanate del Technical Expert Group, TEG, della Commissione Europea.  Inoltre sar\u00e0 predisposto un sistema di certificazione esterna inerente alla rendicontazione dell\u2019impatto ambientale dei investimenti per massimizzare il rendimento anche da un punto di vista non finanziario. "}