{"date": "20210323", "category": "Certificazioni ESG", "title": "CFA Institute lancia il primo certificato globale in ESG investing", "text": "CFA Institute, l\u2019associazione globale di riferimento per i professionisti della finanza, annuncia il lancio di un nuovo Certificato CFA in ESG Investing, creato dalla CFA Society of the United Kingdom. Il programma di formazione rappresenta una nuova qualifica globale ESG nella gestione degli investimenti per rafforzare l\u2019integrit\u00e0 del mercato, fornendo le conoscenze e le competenze di riferimento richieste dai professionisti degli investimenti per integrare i fattori ESG nel processo di investimento. Il Certificato CFA in ESG investing, in Italia, \u00e8 stato lanciato, dalla CFA Society Italy e dalla MIP, la Graduate School of Business del Politecnico di Milano. Il primo corso \u00e8 partito a febbraio e il secondo corso, per il 2021, partir\u00e0 a maggio. Con il 76% degli investitori istituzionali e il 69% degli investitori retail che dichiarano un interesse ESG, secondo un sondaggio del CFA Institute, il Certificato consentir\u00e0 al settore di evolversi ponendo pratiche sostenibili in prima linea nelle considerazioni di investimento, contribuendo in ultima battuta a un\u2019analisi finanziaria pi\u00f9 olistica. Il certificato \u00e8 progettato per soddisfare le esigenze dei professionisti in ruoli di investimento che desiderano apprendere come analizzare e integrare i fattori ESG materiali nella loro pratica quotidiana di analisi. Inoltre \u00e8 adatto anche a chiunque desideri migliorare la propria comprensione delle questioni ESG in funzioni quali vendita e distribuzione, gestione patrimoniale, sviluppo prodotto, consulenza finanziaria e gestione del rischio.\u00a0 Margaret Franklin, Presidente e Ceo di CFA Institute, ha commentato: \u201cStiamo assistendo a una reale accelerazione dell\u2019interesse per gli investimenti ESG, uno sviluppo importante che plasmer\u00e0 il futuro della finanza. L\u2019aumento della domanda da parte dei clienti e delle societ\u00e0 di gestione di investimenti ESG ha alimentato la necessit\u00e0 di istruzione. Questo certificato \u00e8 il primo del suo genere ad essere reso disponibile a livello globale e fornir\u00e0 ai professionisti conoscenze e competenze fondamentali, consentendo loro di servire meglio le esigenze dei loro clienti e di contribuire a creare fiducia nel settore\u201d. Il Certificato in ESG Investing \u00e8 stato sviluppato dalla CFA Society del Regno Unito in consultazione con le principali aziende ed \u00e8 riconosciuto dai Principles for Responsible Investment (UN PRI) delle Nazioni Unite. Dal suo lancio nel settembre 2019, l\u2019entusiasmo del settore per il certificato \u00e8 stato confermato dal suo successo iniziale nel Regno Unito e in altri mercati dell\u2019Europa occidentale, dove sono state registrate complessivamente 5.000 registrazioni."}