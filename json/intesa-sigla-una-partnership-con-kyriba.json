{"date": "20201119", "category": "Fornitori", "title": "Intesa sigla una partnership con Kyriba", "text": "Intesa Sanpaolo ha finalizzato con Kyriba, societ\u00e0 fintech leader globale nelle soluzioni di supply chain finance, un MoU per mettere a disposizione del mondo delle imprese l\u2019innovativo servizio Dynamic Discouting, che consente ai grandi buyer in eccesso di liquidit\u00e0 di proporre ai fornitori il pagamento anticipato delle fatture a fronte di uno sconto sul prezzo precedentemente concordato. Dynamic Discounting \u00e8 un software web based, facile da usare e in grado di dialogare con i gestionali Erp, Enterprise resource planning, per l\u2019aggiornamento automatico della contabilit\u00e0 aziendale. Il\u00a0memorandum\u00a0con\u00a0Kyriba\u00a0si inserisce nel quadro delle attivit\u00e0 messe in atto da\u00a0Intesa Sanpaolo\u00a0per il potenziamento del\u00a0Programma Filiere, dedicato a valorizzare le filiere produttive italiane, elementi propulsori per il rilancio del Sistema Paese, catalizzatori di sviluppo, occupazione e investimenti. L\u2019accordo con\u00a0Kyriba, che prevede una\u00a0partnership\u00a0in altre aree dedicate al\u00a0cash and treasury management, \u00e8 stato strutturato grazie alla collaborazione della\u00a0Direzione Global Transaction Banking, che fa capo alla\u00a0Divisione IMI Corporate & Investment Banking\u00a0guidata da\u00a0Mauro Micillo, e della\u00a0Direzione Centrale Innovazione, all\u2019interno dell\u2019Area Chief IT Digital Innovation Officer\u00a0guidata da\u00a0Massimo Proverbio. Stefano Favale, Responsabile Direzione Global Transaction Banking di Intesa Sanpaolo, ha commentato: \u201cDynamic Discounting offre ai buyer\u00a0l\u2019opportunit\u00e0 di ottimizzare i cicli di liquidit\u00e0 in eccesso e, al contempo, di migliorare la marginalit\u00e0 aziendale, semplificare la gestione dei fornitori e integrare flussi e pagamenti con i propri ERP.\u00a0Le aziende potranno accedere al servizio direttamente dalla piattaforma Inbizdi Intesa Sanpaolo, di cui gi\u00e0 ben conoscono la user experience e che si conferma quale portale digitale per la gestione a 360\u00b0 della relazione con la Banca\u201d. Paola Papanicolaou, Responsabile Direzione Centrale Innovazione di Intesa Sanpaolo, ha dichiarato:\u00a0\u201cL\u2019accordo con Kyriba si inserisce tra le operazioni che stiamo sostenendo per accelerare la trasformazione digitale del nostro Gruppo.\u00a0La collaborazione con societ\u00e0 fintech di rilievo internazionale, selezionate attraverso un approfondito processo di analisi, ci permette di ampliare costantemente i servizi finanziari digitali evoluti e quindi di offrire ai nostri clienti soluzioni sempre distintive e innovative\u201d. Jean-Luc Robert, Presidente e CEO di Kyriba, ha detto: \u201cLa partnership di Kyriba con Intesa Sanpaolo apre nuove opportunit\u00e0 per offrire a CFO e leader mondiali nella gestione delle tesorerie soluzioni di gestione attiva della liquidit\u00e0 che consentano di navigare meglio nella \u2018nuova normalit\u00e0\u2019. Stiamo registrando una crescente domanda di soluzioni finanziarie per le filiere che aiutino le aziende a ottimizzare la liquidit\u00e0 e accompagnarle verso la crescita\u201d. Edi Poloniato, Global Head of Working Capital Solutions di Kyriba, ha sottolineato:\u00a0\u201cDynamic Discounting sta diventando una soluzione fondamentale per i responsabili finanziari delle imprese che puntano ad ottimizzare la liquidit\u00e0.\u00a0Per le imprese italiane, in particolare per i fornitori, il coinvolgimento automatico e la flessibilit\u00e0 della gestione contabile in un\u2019unica soluzione all\u2019interno della piattaforma Intesa Sanpaolo offre un vantaggio significativo in un momento quanto mai necessario\u201d."}