{"date": "20210513", "category": "Mobilit\u00e0 elettrica", "title": "Enel X insieme a Renault E-Charge per nuove soluzioni di ricarica integrate", "text": "Enel X, la business line di Enel che offre servizi per guidare la transizione energetica, e Renault, impegnata da oltre 10 anni sulla transizione dell\u2019auto verso la tecnologia elettrica, hanno lanciato \u201cRenault E-charge Home\u201d: il pacchetto di soluzioni di ricarica integrate e all-inclusive per rendere l\u2019esperienza di ricarica domestica semplice e sicura. \u201cSiamo molto soddisfatti di aver siglato questo accordo con Renault che garantisce ai Clienti un\u2019esperienza di ricarica domestica comoda e sicura\u00bb ha dichiarato Augusto Raggi, Responsabile Enel X Italia. \u00abAccelerare il processo di transizione verso la mobilit\u00e0 elettrica \u00e8 uno degli obiettivi di Enel X che nel 2017 ha avviato un piano ambizioso per dotare il Paese di una rete di punti di ricarica pubblica capillare e resiliente\u201d. \u201cOggi abbiamo voluto far evolvere le soluzioni per la ricarica privata proposte ai nostri clienti, studiando con il nostro partner Enel X soluzioni integrate che includono consulenza personalizzata e servizi per un\u2019esperienza di acquisto e di guida elettrica intuitiva e senza pensieri\u201d, ha commentato Eric Pasquier, Managing Director Renault Brand Italy & Country Head Italy. Con Renault E-Charge Home i clienti possono scegliere tra 3 diversi pacchetti \u201cchiavi in mano\u201d, che variano in base alla potenza della JuiceBox Pro Cellular di Enel X: \u201cE-Charge Home 3\u201d con JuiceBox da 3,7 kW, \u201cE-Charge Home 7\u201d con JuiceBox da 7,4 kW ed \u201cE-Charge Home 22\u201d con JuiceBox da 22 kW."}