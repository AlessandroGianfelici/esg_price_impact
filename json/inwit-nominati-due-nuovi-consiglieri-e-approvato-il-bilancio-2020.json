{"date": "20210421", "category": "Assemblea degli azionisti", "title": "Inwit, nominati due nuovi consiglieri e approvato il bilancio 2020", "text": "L\u2019assemblea degli azionisti di Inwit ha nominato due nuovi consiglieri di amministrazione. Si tratta di Rosario Mazza e Giovanna Bellezza, gi\u00e0 nominati per cooptazione nella riunione del Cda del 2 ottobre 2020.  \u201cIl 2020, nonostante la pandemia, \u00e8 stato per INWIT un anno positivo e in linea con gli obiettivi prefissati, nel corso del quale abbiamo realizzato una profonda trasformazione aziendale \u2013 ha sottolineato l\u2019Ad, Giovanni Ferigo. \u2013 L\u2019anno in corso sar\u00e0 sicuramente impegnativo e caratterizzato dalla priorit\u00e0 di far ripartire il Paese. La trasformazione digitale \u00e8 un pilastro fondamentale per il rilancio dell\u2019economia e, grazie al nostro ruolo di abilitatore infrastrutturale, siamo pronti a cogliere le opportunit\u00e0 di mercato. In questa ripartenza, INWIT vuole giocare un ruolo da protagonista e dare il suo contributo a supporto degli operatori, per il 5G e la digitalizzazione del territorio. Abbiamo iniziato in tal senso ad attuare il nostro Piano Industriale 2021- 2023, e la strategia di crescita di INWIT proseguir\u00e0 all\u2019insegna della soddisfazione dei nostri clienti e dell\u2019integrazione della sostenibilit\u00e0 nel business\u201d. L\u2019assemblea di Inwit ha approvato il bilancio 2020, che ha registrato un utile civilistico di 156,7 milioni, e ha altres\u00ec deliberato la distribuzione di un dividendo di 0,3 euro per azione per l\u2019esercizio 2020, la cui cedola sar\u00e0 staccata il 24 maggio 2021."}