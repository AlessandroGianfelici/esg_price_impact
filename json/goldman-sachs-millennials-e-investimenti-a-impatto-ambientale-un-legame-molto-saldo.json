{"date": "20210415", "category": "Speciale Consulentia21", "title": "Goldman Sachs, Millennials e investimenti a impatto ambientale, un legame molto saldo", "text": "Il mondo \u00e8 all\u2019apice di una rivoluzione che porter\u00e0 verso un sistema economico pi\u00f9 sostenibile e procede a una velocit\u00e0 e con un impatto senza eguali. Le tecnologie verdi stanno diventando pi\u00f9 economiche e governi, stakeholder e consumatori stanno agendo affinch\u00e9 le aziende adottino modelli di business responsabili. L\u2019impatto ambientale \u00e8 uno dei megatrend che stanno cambiando il modo in cui viviamo e lavoriamo e le nuove generazioni svolgono un ruolo trainante in questo processo. \u201cLa rivoluzione in corso \u00e8 stata avviata dai Millennials che hanno caratteristiche specifiche ideali per questo cambiamento radicale e possono plasmare i trend del futuro perch\u00e9 disposti a spendere in maniera diversa dalle generazioni precedenti il proprio denaro\u201d osserva Richard Wiseman, Client Portfolio Manager \u2013 Fundamental Equity Team, Goldman Sachs Asset Management, nel corso del webinar organizzato da ANASF in occasione del secondo appuntamento di Consulentia21 \u201cQuando il futuro incontra l\u2019energia\u201d .  Secondo Wiseman tecnologia e valori sono i due capisaldi delle scelte dei Millennials. E quello che, in particolare, evidenzia un netto distacco con le generazioni precedenti sono la rilevanza attribuita all\u2019ambiente, la precariet\u00e0 del mondo in cui viviamo e le possibili conseguenze del modo di vivere e produrre attuale sul futuro proprio e dei posteri. Quanto alla tecnologia, la pandemia Covid-19 ha forse chiarito ancor di pi\u00f9 come la tecnologia sia fondamentale come mezzo di comunicazione, una certezza nel presente, ma anche nel futuro. Una elemento che si riflette nelle sorprendenti performance dei titoli tech e nell\u2019esplosione dell\u2019utilizzo dei servizi delle aziende tecnologiche, come, per esempio, \u00e8 il caso di Microsoft, che ha registrato un aumento del 775% del servizio cloud. A beneficiare della situazione contingente sono state anche societ\u00e0 che apparentemente dovevano uscire come sconfitte dai lockdown prolungati, come Disney e Nike, che hanno sapientemente diversificato il loro business. Con la piattaforma di streaming video Disney+ sono stati registrati 60 milioni di utenti in soli 8 mesi, traguardo che in prospettiva doveva essere raggiunto in 5 anni e le app di fitness di Nike hanno visto raddoppiare gli utenti settimanali negli Stati Uniti. In secondo luogo, la considerazione dello spazio in cui vivere \u00e8 una questione primaria per i Millennials infatti, da una survey condotta da Deloitte, risulta che la dimensione ambientale sia il tema per il quale i pi\u00f9 giovani sono disposti a far fronte ad una maggiore spesa rispetto alle altre generazioni. Questo comportamento gode di ancor maggior rilevanza in quanto le intenzioni ambientaliste dei giovani vengono supportate da un\u2019idea condivisa tra governi, stakeholder e consumatori. E la sensibilit\u00e0 per l\u2019ambiente non pu\u00f2 non riguardare anche il tema dell\u2019energia pulita, come ricorda Emanuele Negro, Executive Director, Goldman Sachs Asset Management. In questo contesto il problema \u00e8 duplice: il primo \u00e8 come sostituire i combustibili fossili quindi necessit\u00e0 di sfruttare l\u2019energia pulita, solare ed eolico soprattutto. Due tipi di energia che dominano lo scenario delle fonti rinnovabili, ma non sono le sole. Energia geotermica e biodiesel possono rappresentare delle soluzioni in prospettiva, ma sono ancora in uno stadio prematuro per arrivare a una implementazione di massa. Il vero fulcro del tema, sottolinea Wiseman, \u00e8 per\u00f2 come rendere pi\u00f9 efficaci le fonti che attualmente abbiamo a disposizione. Ad esempio l\u2019energia luminosa fornita dal sole potrebbe essere di gran lunga sufficiente, per cui il focus primario della ricerca diventa capire come questa energia possa essere trasferita uniformemente su tutto il globo. Quindi in un panorama in cui \u00e8 molto probabile che le rinnovabili come eolico e solare diventeranno sempre pi\u00f9 economiche e si innesteranno anche altre fonti, bisogner\u00e0 allestire contemporaneamente anche infrastrutture adatte come smart grids, reti inter e transcontinentali, costruite con materiali pi\u00f9 efficienti dal punto di vista della conduzione dell\u2019energia. Il tema dell\u2019efficienza acquisisce ancor pi\u00f9 valore se si considera che il Trattato di Parigi del 2015 ha richiesto, oltre al taglio delle emissioni, anche un miglioramento del 20% dell\u2019efficienza energetica. Negli Stati Uniti la stima \u00e8 che il 50 % dell\u2019energia venga sprecata da infrastrutture, dispositivi e pratiche inefficienti e che le citt\u00e0 usino il 70% dell\u2019energia pur occupando solamente il 2% della superficie terrestre. L\u2019incremento incessante della produzione dell\u2019energia, motore dell\u2019industria mondiale, generer\u00e0 problemi sempre pi\u00f9 grandi nell\u2019approvvigionamento dell\u2019energia e in termini di rigidi protocolli sul contingentamento delle emissioni, perci\u00f2 il tema dell\u2019efficientamento del sistema abbinato allo sviluppo di tecnologie di produzione e trasmissione \u00e8 essenziale. Il solare, l\u2019eolico e l\u2019ambito dell\u2019efficienza sono tematiche considerate dal fondo GS Global Environmental Impact Equity e anche dal fondo GS Global Millennials Equity Portfolio; in quest\u2019ultimo, ovviamente, essendo un portafoglio che punta sui temi legati ai Millennials una quota importante \u00e8 stata riservata alla tecnologia con focus principali su e-commerce, fintech e intrattenimento."}