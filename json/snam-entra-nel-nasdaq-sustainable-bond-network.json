{"date": "20210119", "category": "Sustainable Finance", "title": "Snam entra nel Nasdaq Sustainable Bond Network", "text": "Snam aderisce al Nasdaq Sustainable Bond Network, la piattaforma sulla finanza sostenibile gestita dal Nasdaq che riunisce investitori, emittenti, banche d\u2019investimento e organizzazioni specialistiche. L\u2019adesione al Network, celebrata con la proiezione del logo di Snam sulla Nasdaq Tower di Times Square a New York City, permetter\u00e0 alla societ\u00e0 di ampliare ulteriormente la platea di potenziali investitori internazionali attenti ai temi di sostenibilit\u00e0. \u201cL\u2019ingresso nel Sustainable Bond Network \u2013 ha commentato Marco Alver\u00e0, Ad di Snam \u2013 \u00e8 un importante riconoscimento dell\u2019impegno e della leadership di Snam nella finanza sostenibile, il cui peso \u00e8 destinato a crescere dal 40 al 60% dei finanziamenti a disposizione dell\u2019 azienda nell\u2019arco del piano strategico al 2024. La finanza sostenibile \u00e8 infatti uno dei pilastri della strategia di sviluppo di Snam e dei nostri investimenti nella transizione energetica per contribuire in maniera attiva a un mondo a zero emissioni\u201d. Dopo essere stata la prima azienda europea a lanciare, nel 2019, un Climate Action Bond da 500 milioni di euro, Snam \u00e8 stata uno degli apripista dei nuovi transition bond con due emissioni, rispettivamente da 500 e 600 milioni di euro, nel corso del 2020."}