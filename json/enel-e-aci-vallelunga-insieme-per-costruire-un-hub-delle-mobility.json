{"date": "20201112", "category": "E-Mobility", "title": "Enel e ACI Vallelunga, insieme per costruire un Hub dell\u2019e-mobility", "text": "Enel X ancora insieme ad ACI Vallelunga per creare il primo Hub dell\u2019e-mobility e Smart Racing Circuit d\u2019Italia. La business line globale del Gruppo Enel dedicata ai prodotti innovativi e soluzioni digitali, ha rinnovato la partnership con l\u2019autodromo per sviluppare e testare le tecnologie di ricarica delle auto elettriche e per il motorsport. Il circuito di Vallelunga, grazie alla lunghezza della pista, consente di poter ricaricare e scaricare in sicurezza e in modo efficace i veicoli elettrici rivelandosi per Enel X il luogo ideale per effettuare i test di compatibilit\u00e0 delle auto con tutte le infrastrutture di ricarica esistenti e in via di sviluppo. A Vallelunga infatti saranno provati pi\u00f9 di 20 modelli di auto elettriche ogni anno e l\u2019Enel X Lab gestir\u00e0 anche i test di impatto elettrico sulla rete, preservandone la stabilit\u00e0. Alberto Piglia, responsabile e-mobility di Enel X, dichiara:\u201cLa conferma della partnership con Vallelunga rafforza un binomio che in questi anni ha consentito a Enel X di diventare un punto di riferimento nel settore del motorsport e di promuovere la diffusione della mobilit\u00e0 elettrica nel Paese. Il circuito di Vallelunga rappresenta, per la lunga storia e il know-how del team di professionisti che ci lavorano, un polo strategico per lo sviluppo delle tecnologie di ricarica. Per questo motivo siamo convinti che nei prossimi anni potr\u00e0 dare ulteriore impulso alla crescita e alla diffusione della mobilit\u00e0 elettrica nelle competizioni sportive e nell\u2019utilizzo quotidiano dei veicoli elettrici\u201d. Enel X installer\u00e0 all\u2019interno dei Box dell\u2019autodromo di Vallelunga caricatori ad alta potenza, fino a 120 kW, che permetteranno di ricaricare 7 veicoli contemporaneamente. Si tratta di high charger all\u2019avanguardia che contribuiranno a rendere Vallelunga il primo Smart Racing Circuit d\u2019Italia. Inoltre nelle aree dell\u2019Autodromo, Centro Guida Sicura e Centro Congressi di Vallelunga, e quelle di pista e Centro Guida Sicura di Lainate, vicino Milano, sempre gestiti da ACI Vallelunga, sono gi\u00e0 disponibili oltre 25 infrastrutture di ricarica di diverse tipologie per i dipendenti e visitatori del circuito che hanno un veicolo elettrico e tre di queste, poste all\u2019ingresso degli autodromi, sono aperte al pubblico. Inoltre all\u2019interno del Centro di guida sicura di Vallelunga verr\u00e0 realizzato l\u2019X-Room, uno spazio dedicato alla mobilit\u00e0 elettrica di Enel X."}