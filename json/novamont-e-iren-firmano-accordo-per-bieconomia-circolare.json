{"date": "20210325", "category": "Gestione dei rifiuti", "title": "Novamont e Iren firmano accordo per bieconomia circolare", "text": "Novamont e Iren hanno siglato un accordo di collaborazione triennale nel campo dei sistemi integrati di raccolta dei rifiuti con l\u2019obiettivo di ridurre alla fonte i rifiuti non riciclabili e dare piena attuazione agli obiettivi della bioeconomia circolare. Le due aziende si impegnano allo sviluppo di progetti specifici per la gestione ottimizzata di manufatti e imballaggi compostabili, il loro recupero e valorizzazione insieme alla frazione organica dei rifiuti solidi negli impianti di trattamento Iren. Accanto all\u2019istituzione di un tavolo tecnico di lavoro finalizzato allo scambio bilaterale di informazioni, conoscenze ed esperienze, l\u2019accordo prevede l\u2019organizzazione di flussi dedicati (anche di natura sperimentale) di frazione organica con prodotti compostabili monouso provenienti da mercati, esercizi di ristorazione e grandi eventi. Diversi i progetti inseriti nell\u2019accordo, fra cui la realizzazione di un modello tecnico-economico di gestione efficiente e ambientalmente sostenibile degli scarti generati durante le fasi di pretrattamento della frazione organica all\u2019interno degli impianti di digestione anaerobica e compostaggio, mediante tecnologie di selezione ottica, massimizzandone il recupero. Secondo Catia Bastioli, Ad di Novamont, \u201cIn linea con il Green Deal, la bioeconomia circolare, che vede nel suolo il suo punto di partenza e di arrivo, \u00e8 uno strumento essenziale per risolvere i problemi di inquinamento e di sfruttamento eccessivo delle risorse, imparando a fare di pi\u00f9 con meno. In questa prospettiva, la partnership con Iren sar\u00e0 strategica non solo per migliorare la gestione dei rifiuti, ma soprattutto per chiudere il ciclo del carbonio, rigenerare i suoli e decarbonizzare l\u2019atmosfera, sperimentando soluzioni nuove in una logica di learning by doing\u201d. \u201cL\u2019accordo siglato con Novamont \u2013 dichiara il presidente di Iren Renato Boero \u2013 costituisce un esempio concreto di ricerca e innovazione applicate agli asset impiantistici di Gruppo, elementi fondamentali per raggiungere gli sfidanti obiettivi di sostenibilit\u00e0 ambientale ed economia circolare che Iren ha inserito nel proprio piano industriale al 2025. L\u2019innovazione e l\u2019attenzione rivolta all\u2019economia circolare sono due aspetti distintivi della nostra visione e questa collaborazione con Novamont, attraverso la ricerca e la sperimentazione sul campo, valorizza ulteriormente il ruolo di Iren come attore strategico della Green Economy\u201d. Di particolare importanza sar\u00e0 anche la promozione di attivit\u00e0 congiunte per diffondere l\u2019utilizzo del compost, frutto del processo di riciclo della frazione organica, e valorizzare al meglio la cultura del compostaggio, in collaborazione con la Fondazione RE SOIL."}