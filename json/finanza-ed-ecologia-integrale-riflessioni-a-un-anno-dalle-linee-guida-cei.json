{"date": "20210518", "category": "Chiesa cattolica e finanza sostenibile", "title": "Finanza ed ecologia integrale, Riflessioni a un anno dalle Linee Guida CEI", "text": "Si svolger\u00e0 marted\u00ec 18 maggio 2021, dalle ore 16:30 alle 18:00, l\u2019evento online gratuito\u00a0\u201cFinanza ed ecologia integrale, Riflessioni a un anno dalle Linee Guida CEI\u201d,\u00a0organizzato dall\u2019Altis\u00a0(Alta Scuola Impresa e Societ\u00e0) dell\u2019Universit\u00e0 Cattolica, in partnership con\u00a0Nummus.Info. Il webinar sar\u00e0 rivolto a\u00a0enti religiosi e comunit\u00e0 finanziaria, al fine di discutere lo stato dell\u2019arte, a un anno dalle Linee guida pubblicate dalla Cei, riguardo l\u2019economia integrale. Saranno confrontate, attraverso\u00a0due tavole rotonde, le opinioni di 10 asset managers, gi\u00e0 certificati da Nummus e conformi alle linee guida CEI almeno su un loro prodotto o una loro gestione, per identificare i necessari passi futuri di breve e medio termine.\u00a0 La finanza sostenibile, in questo momento storico, sta diventando mainstream a livello mondiale. L\u2019integrazione dei criteri ESG  lungo l\u2019intero processo di investimento sta determinando le scelte di investimento di privati e istituzioni, tanto da coinvolgere un numero sempre pi\u00f9 crescente di imprese, che aderisce ai Sustainable Development Goals e di conseguenza studia le proprie strategie.\u00a0 Allo stesso modo anche la\u00a0Chiesa cattolica\u00a0ha avviato un processo di sensibilizzazione culturale verso i temi dell\u2019economia integrale e si sta attrezzando affinch\u00e9 le sue organizzazioni gestiscano le loro finanze in maniera trasparente e responsabile. A tal proposito, un anno fa la\u00a0CEI\u00a0ha predisposto delle linee guida che possano essere di riferimento sia per i responsabili economici delle sue varie organizzazioni e ordini religiosi (diocesi, parrocchie, fondazioni di religione e di carit\u00e0, congregazioni, associazioni e altri enti religiosi) sia per gli intermediari finanziari che ne gestiscono i patrimoni.\u00a0 Nummus.Info, partecipata tra gli altri anche dalla Conferenza Episcopale Italiana, \u00e8 attiva da oltre 5 anni sul mercato italiano nel campo dell\u2019analisi etica e sostenibile. Il suo operato consiste nel fornire quelle informazioni non finanziarie che permettono di integrare le scelte d\u2019investimento con l\u2019aspetto sostenibile e sociale attraverso report operativi in grado di evidenziare quelle societ\u00e0 \u201ca rischio\u201d o che potrebbero essere coinvolte in attivit\u00e0 problematiche che non soddisfano i principi etici dell\u2019investitore. La prima tavola rotonda, dal titolo\u00a0\u201cGli effetti delle linee guida sui portafogli degli enti ecclesiastici: complessit\u00e0 o opportunit\u00e0\u201d, sar\u00e0 moderata dal giornalista ed esperto di finanza sostenibile,\u00a0Andrea Di Turi. Parteciperanno all\u2019incontro:\u00a0Nicolao De Nobili\u00a0\u2013 Managing Director di JPMorgan,\u00a0Massimiliano Cagliero\u00a0\u2013Ad di Banor,\u00a0Corrado Gaudenzi\u00a0\u2013 Head of Long-Term Sustainable Strategies di Eurizon Capital,\u00a0Donato Giannico\u00a0\u2013 Country Head Italia di Raiffeisen,\u00a0Stefano Mach\u00a0\u2013 Cofondatore e Ceo di Impact SIM.\u00a0 La seconda, dal titolo\u00a0\u201cPandemia, ecologia integrale e linee guida CEI: una resilienza virtuosa\u201d, sar\u00e0 moderata invece dalla coordinatrice scientifica e docente del Master in Finanza sostenibile di ALTIS Universit\u00e0 Cattolica,\u00a0Alessandra Viscovi. A partecipare all\u2019incontro:\u00a0Michele Bovenzi\u00a0\u2013 Director Head of Discretionary Portfolio Management Italy di Deutsche Bank,\u00a0Mario Baronci\u00a0\u2013 Senior Portfolio Manager Head of Multi Asset di Quaestio,\u00a0Pasquale Ingino\u00a0\u2013 Cross Asset Investment Solutions Sales, Head of Italy & Ticino di Exane,\u00a0Alessandro Masatti\u00a0\u2013 Direttore Finanza e dell\u2019Area tecnica Risparmio e Investimento di Assimoco, e\u00a0Francesco Piraino\u00a0\u2013 Head of Business Development Retail di Nordea. Ad aprire l\u2019evento sar\u00e0\u00a0Vito Moramarco, direttore di ALTIS \u2013 Universit\u00e0 Cattolica, che poi lascer\u00e0 la parola a\u00a0Livio Gualerzi, Responsabile Risorse Finanziarie e Progetti Speciali della Conferenza Episcopale Italiana, il quale illustrer\u00e0 gli obiettivi delle linee guida per gli investimenti cattolici.\u00a0 In chiusura\u00a0Erica Cis, Senior Consultant Nummus.Info, analizzer\u00e0 lo stato dell\u2019arte a un anno dal rilascio delle linee guida, prima di lasciare, per i saluti finali, il turno ad\u00a0Alessia Coeli, responsabile area Formazione di ALTIS Universit\u00e0 Cattolica."}