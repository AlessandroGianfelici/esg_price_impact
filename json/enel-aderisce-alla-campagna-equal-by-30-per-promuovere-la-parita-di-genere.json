{"date": "20210222", "category": "Parit\u00e0 di genere", "title": "Enel aderisce alla campagna Equal by 30 per promuovere la parit\u00e0 di genere", "text": "Enel ha aderito alla campagna Equal by 30, l\u2019iniziativa pubblica con cui varie organizzazioni del settore pubblico e privato si impegnano a promuovere la parit\u00e0 di genere in termini salariali, di leadership e di opportunit\u00e0 nel settore dell\u2019energia pulita entro il 2030. In un\u2019ottica che vede la diversit\u00e0 e l\u2019inclusione come elementi alla base dell\u2019approccio Open Power, Enel punta a creare una cultura che supporti le persone nell\u2019esprimere il proprio potenziale, consentendo ad ognuno di far valere la propria esperienza indipendentemente da sesso, et\u00e0, disabilit\u00e0 e altri fattori correlati alla diversit\u00e0. \u201cCon l\u2019adesione alla campagna Equal by 30 vogliamo sottolineare ancora una volta come la valorizzazione del potenziale delle donne in azienda rappresenti un fattore abilitante per l\u2019innovazione e la creazione di un valore sostenibile, condizioni essenziali per un futuro migliore. L\u2019impegno di Enel \u00e8 teso a creare un ambiente ottimale in cui le donne possano esprimere i propri talenti, a tutti i livelli e lungo l\u2019intera catena del valore dell\u2019energia\u201d, ha dichiarato Maria Luisa Marino, Head of People Care and Diversity Management del Gruppo Enel. Con una presenza in oltre 30 paesi e circa 67mila dipendenti, Enel pone la diversit\u00e0 al centro della propria cultura e della propria strategia aziendale. Il Gruppo ha adottato una policy sui diritti umani nel 2013, una policy globale dedicata a promuovere la diversit\u00e0 e l\u2019inclusione negli ambienti di lavoro nel 2015 e una policy globale contro le molestie sul lavoro nel 2019. Queste azioni seguono l\u2019adesione ai Women\u2019s Empowerment Principles, promossi dal Global Compact delle Nazioni Unite e da UN Women, e sono in linea con gli obiettivi di sviluppo sostenibile (SDG) delle Nazioni Unite che Enel sostiene attivamente. Nell\u2019ambito del piano d\u2019azione di Enel per la campagna Equal by 30, l\u2019azienda sta partecipando in tutti i Paesi in cui \u00e8 presente a diverse iniziative per promuovere la conoscenza, soprattutto tra le ragazze, delle opportunit\u00e0 esistenti ed emergenti nei settori STEM (scienza, tecnologia, ingegneria e matematica). Ad esempio, \u201cTech Talk\u201d \u00e8 un ciclo di incontri digitali informativi e stimolanti per le scuole con importanti donne manager nelle aree della scienza, della cultura e dell\u2019imprenditoria che si propone di promuovere scelte imparziali e presentare il variegato mix di competenze necessarie per le professioni di domani. Garantire una rappresentanza equilibrata di entrambi i sessi nelle fasi iniziali del processo di selezione \u00e8 una delle azioni chiave messe in atto per accrescere la rappresentanza delle donne a tutti i livelli dell\u2019organizzazione. La percentuale di donne nelle shortlist \u00e8 cresciuta costantemente negli ultimi anni, raggiungendo il 42% nel 2019 con l\u2018obiettivo di arrivare al 50% nel 2021. Questo obiettivo, cos\u00ec come l\u2019attenzione per la crescita della rappresentanza femminile in posizioni dirigenziali e di middle management, le iniziative volte a ridurre il divario salariale nei ruoli manageriali e le iniziative a sostegno dell\u2019empowerment femminile, stanno contribuendo a valorizzare progressivamente il ruolo delle donne nella nostra organizzazione e mostrano un impatto sempre pi\u00f9 marcato sull\u2019immagine dell\u2019azienda. Parallelamente alle iniziative per la parit\u00e0 di genere, Enel sta attuando progetti, misure e attivit\u00e0 volte a garantire la non discriminazione e le pari opportunit\u00e0 in termini di disabilit\u00e0, et\u00e0 e nazionalit\u00e0; sta inoltre promuovendo la cultura dell\u2019inclusione con iniziative globali per il 2020 dedicate alla creazione di ambienti accessibili e alla promozione di comportamenti autenticamente inclusivi nel nuovo contesto lavorativo legato all\u2019emergenza. I numerosi riconoscimenti ottenuti da Enel nel campo dell\u2019inclusione, in particolare nei principali indici mondiali di uguaglianza Bloomberg Gender-Equality Index, Equileap Gender Equality in Europe Ranking e Refinitiv Top 100 Diversity and Inclusion Index, sono supportati da un modello di business sostenibile e innovativo che crea valore per le persone, l\u2019azienda e la societ\u00e0. La campagna Equal by 30 fa parte del Clean Energy Ministerial (CEM) e mira a rafforzare la diversit\u00e0 di genere nelle professioni legate all\u2019energia pulita. Viene attuata nell\u2019ambito dell\u2019iniziativa Clean Energy Education and Empowerment (C3E), che punta a promuovere politiche e programmi a sostegno delle tecnologie energetiche pulite, a condividere i risultati e le best practice e ad accelerare la transizione verso un\u2019economia globale basata sull\u2019energia pulita."}