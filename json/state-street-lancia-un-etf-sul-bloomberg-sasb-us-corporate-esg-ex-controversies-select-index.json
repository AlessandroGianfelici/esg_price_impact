{"date": "20201111", "category": "ESG Fixed Income", "title": "State Street lancia un ETF sui corporate bond americani ESG", "text": "State Street Global Advisors lancia un nuovo ETF sui corporate bond USA, investment grade, emessi da aziende che dimostrano un solido profilo ESG. Con questa nuova offerta, denominata SPDR Bloomberg SASB\u00ae Corporate Bond ESG Select ETF (RBND), il colosso dell\u2019asset management americano vuole rispondere alla domanda di investitori che intendono investire nel fixed income in dollari ma allo stesso tempo vogliono perseguire gli obiettivi ESG. Il mercato offre una larga gamma di scelta di investimenti ESG sul mercato azionario ma sul fronte del mercato obbligazionario non ha replicato la stessa risposta alle esigenze degli investitori.\u00a0 Noel Archard, Global Head of SPDR Product, ha dichiarato: \u201cIl crescente appetito degli investitori per investimenti ESG, che siano cost effective, non si rivolge esclusivamente al compartimento equity. Con questa nuova offerta, gli investitori possono avere un\u2019allocazione pi\u00f9 efficiente del loro portafoglio, senza dover abbandonare i goals ESG del loro investimento\u201d L\u2019offerta di State Street si rivolge al mercato statunitense e si basa su un indice elaborato da Bloomberg e SASB, Sustainability Accounting Standards Board e sotto il profilo del rischio-rendimento ha caratteristiche comparabili all\u2019indice Bloomberg Barclays US Corporate Index. Seguendo il metodo per esclusione, dall\u2019indice originario sono state escluse tutte quelle aziende che manifestano forti controversie nel loro operato e tutte quelle che appartengono all\u2019industria di armi controverse, violazioni dell\u2019UNCG, armi da fuoco civili, estrazione del carbone termico e del tabacco."}