{"date": "20210519", "category": "Il Salone della CSR e dell\u2019innovazione sociale", "title": "Le universit\u00e0 al centro della tappa romana del Salone della CSR", "text": "La sindaca della Citt\u00e0 metropolitana di Roma Capitale, Virginia Raggi, e il Rettore dell\u2019Universit\u00e0 degli Studi di Roma \u201cTor Vergata\u201d, Orazio Schillaci, hanno firmato la convenzione fra Citt\u00e0 Metropolitana e Universit\u00e0 per l\u2019attuazione dell\u2019Agenda Metropolitana per lo Sviluppo Sostenibile. L\u2019accordo annunciato il 19 maggio in occasione del Salone della CSR e dell\u2019innovazione sociale, che tocca Roma nel suo Giro d\u2019Italia della CSR.  Il Salone della CSR e dell\u2019innovazione sociale, giunto alla\u00a0nona edizione, nella tappa romana metter\u00e0 al centro dell\u2019attenzione Atenei e imprese motori per lo sviluppo sostenibile. La manifestazione si svolger\u00e0 in streaming e si potr\u00e0 seguire dalla pagina Facebook del Salone. I lavori saranno aperti da\u00a0Marco Meneguzzo, Professore ordinario dell\u2019Universit\u00e0 degli Studi di Roma \u201cTor Vergata\u201d, da\u00a0Sabrina Florio, Presidente di Anima per il sociale nei valori d\u2019impresa, e da\u00a0Gloria Fiorani, Professore Associato dell\u2019Universit\u00e0 degli Studi di Roma \u201cTor Vergata\u201d. Alla tappa romana del Salone verr\u00e0 proposta anche la video-testimonianza di\u00a0Alessandro Gassman, da tempo impegnato sui temi della sostenibilit\u00e0 con il progetto GreenHeroes. La convenzione tra l\u2019Ateneo e la Citt\u00e0 metropolitana di Roma Capitale nasce grazie al Master Maris (Master di II Livello interdisciplinare e intersettoriale in Rendicontazione Innovazione Sostenibilit\u00e0), di cui \u00e8 direttrice la professoressa Gloria Fiorani e ha carattere interdisciplinare: l\u2019Universit\u00e0 mette infatti a disposizione le competenze e le professionalit\u00e0 del Dipartimento di Management e Diritto, del Dipartimento di Economia e Finanza e del Dipartimento di Biologia.  "}