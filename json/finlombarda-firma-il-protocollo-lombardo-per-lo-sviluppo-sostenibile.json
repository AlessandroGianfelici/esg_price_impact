{"date": "20210331", "category": "Sviluppo sostenibile", "title": "Finlombarda firma il protocollo lombardo per lo sviluppo sostenibile", "text": "Finlombarda, societ\u00e0 finanziaria di Regione Lombardia, ha firmato il protocollo lombardo per lo sviluppo sostenibile con il quale si impegna a realizzare un\u2019operativit\u00e0 \u2018green\u2019 attraverso azioni incentrate su economia circolare, transizione ecologica e finanza sostenibile, concorrendo concretamente \u2013 insieme agli altri enti, associazioni, imprese e universit\u00e0 e centri di ricerca gi\u00e0 sottoscrittori \u2013 al raggiungimento degli obiettivi dell\u2019Agenda 2030 delle Nazioni Unite sul territorio regionale per una crescita economica duratura, inclusiva e sostenibile, un\u2019infrastruttura resiliente, la promozione dell\u2019innovazione e una industrializzazione equa, responsabile e sostenibile e modelli sostenibili di produzione e di consumo. \u201cIl Protocollo per lo sviluppo sostenibile \u2013 ha ricordato Raffaele Cattaneo, assessore all\u2019Ambiente e Clima di Regione Lombardia, \u2013 vede gi\u00e0 la sottoscrizione di 75 soggetti lombardi che hanno individuato e stanno sviluppando nella nostra regione centinaia di azioni a favore della sostenibilit\u00e0. Esso rappresenta, all\u2019interno del Piano regionale di sviluppo, la sede in cui Regione con le societ\u00e0 regionali ad essa collegate come Finlombarda, Enti locali e rappresentanti della societ\u00e0 lombarda condividono gli obiettivi di sostenibilit\u00e0. Lo sviluppo sostenibile guarda infatti a tutti i settori ed \u00e8 l\u2019unico modello di sviluppo possibile, non solo per l\u2019ambiente, ma anche per l\u2019economia e la finanza\u201d. \u201cLa sostenibilit\u00e0, che si snoda lungo gli assi economico \u2013 finanziario, di governance e ambientale, \u00e8 da considerarsi una leva strategica che pu\u00f2 contribuire a uscire rapidamente dalla crisi. Promuovere uno sviluppo e una finanza sostenibili \u00e8 un obiettivo prioritario cui nessuno pu\u00f2 sottrarsi. A tale scopo, \u00e8 necessario fare sistema, instaurando un dialogo e un confronto costanti tra istituzioni e operatori finanziari per un futuro pi\u00f9 ecocompatibile: la sigla del protocollo lombardo conferma la nostra volont\u00e0 ad agire questa direzione\u201d \u2013 ha dichiarato Michele Vietti, Presidente di Finlombarda. Finlombarda \u00e8 gi\u00e0 membro del gruppo di lavoro \u201cFinanza sostenibile\u201d dell\u2019Associazione europea delle banche pubbliche (EAPB) e dell\u2019Associazione nazionale delle finanziarie regionali (ANFIR) \u2013 alle quali \u00e8 associata \u2013 e delle cabine di regia su Ricerca, Innovazione e Competitivit\u00e0 in ambito Sviluppo sostenibile della Direzione regionale Ambiente e Clima. Supporta inoltre Regione Lombardia nella individuazione di iniziative e progetti per la sezione Lombardia 2030 della piattaforma Open Innovation e, in qualit\u00e0 di coordinatore di Simpler all\u2019interno della rete europea Enterprise Europe Network, offre alle Pmi servizi gratuiti di accompagnamento finalizzati al miglioramento del loro livello di sostenibilit\u00e0 e innovazione.\u00a0 Inoltre, la finanziaria regionale ha firmato un\u2019intesa con SACE che prevede, tra l\u2019altro, il sostegno finanziario delle imprese lombarde in ambiti strategici per la ripartenza, tra i quali gli investimenti \u201cgreen\u201d destinati, per esempio, alla transizione energetica, alla riduzione delle emissioni inquinanti, all\u2019efficienza del trasporto merci, all\u2019economia circolare."}