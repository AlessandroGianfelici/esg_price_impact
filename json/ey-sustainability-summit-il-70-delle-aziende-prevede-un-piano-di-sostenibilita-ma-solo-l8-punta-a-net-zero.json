{"date": "20210215", "category": "EY", "title": "EY Sustainability Summit: il 70% delle aziende prevede un piano di sostenibilit\u00e0 ma solo l\u20198% punta a Net zero", "text": "EY ha pubblicato, in occasione dell\u2019EY Sustainability Summit, i risultati emersi dallo studio \u201cSeize the change: futuri sostenibili\u201d, un\u2019analisi puntuale sull\u2019integrazione della sostenibilit\u00e0 nel business delle aziende nazionali attraverso i pilastri che ne sostengono le pratiche in essere e la continua evoluzione: piani strategici, cambiamenti climatici, finanza sostenibile, economia circolare e mobilit\u00e0.  Partendo da un campione complessivo di oltre 260 aziende italiane afferenti a diversi settori \u2013 di cui 62 sono state intervistate e 201 analizzate sulle dichiarazioni non finanziarie \u2013 dalla ricerca emerge come il tessuto imprenditoriale stia ripianificando le proprie strategie in termini di sostenibilit\u00e0 in un periodo di forte trasformazione accelerata dell\u2019emergenza Covid-19. In termini di pianificazione aziendale sulla sostenibilit\u00e0, la ricerca EY osserva che la maggior parte delle aziende intervistate risulta impegnata sul tema in ambito strategico, in quanto oltre due terzi (70%) ha previsto un piano di sostenibilit\u00e0 corredato da obiettivi in crescita rispetto all\u2019anno scorso. Tuttavia, rimangono in minoranza (39%) le aziende che lo hanno strutturato con target quantitativi di medio-lungo periodo mentre solo il 23% delle aziende ha definito anche le relative tempistiche per il raggiungimento degli obiettivi.  In seguito allo scoppio della pandemia da Covid-19, nonostante lo stato perenne di incertezza derivata dall\u2019emergenza sanitaria, \u00e8 significativo osservare che per un terzo delle aziende intervistate, ovvero il 33%, l\u2019impatto della pandemia funger\u00e0 da acceleratore per una transizione verso modelli maggiormente sostenibili, dando particolare enfasi alla valorizzazione e protezione del capitale umano, alla gestione dei rischi e allo sviluppo delle comunit\u00e0 e del territorio, mentre per il 23% non comporter\u00e0 alcun cambiamento per le attivit\u00e0 previste nei relativi piani di sostenibilit\u00e0. Inoltre, quasi la met\u00e0 delle aziende intervistate (44%) ha subito ripercussioni sull\u2019avanzamento delle attivit\u00e0 previste dai piani che potrebbe portare a un ridimensionamento delle iniziative e dei progetti previsti in alcuni ambiti. Analizzando i trend di sviluppo sostenibile pi\u00f9 significativi per le imprese, EY evidenzia come l\u2019emergenza sanitaria non abbia frenato, bens\u00ec intensificato l\u2019attenzione da parte delle imprese sui temi di sostenibilit\u00e0, rendendoli sempre pi\u00f9 organici alle strategie aziendali. A tal proposito, Stefania Radoccia, Markets Leader di EY, commenta: \u201cLa crisi causata dal Covid-19 ha provocato cambiamenti senza precedenti in tutti i mercati e dobbiamo pertanto accelerare la trasformazione del business cogliendo nuove opportunit\u00e0 di investimento e di crescita, mettendo la sostenibilit\u00e0 al centro. La sostenibilit\u00e0 rappresenta non solo uno straordinario impulso trasformativo, ma anche una significativa leva di business e un driver di resilienza delle aziende. Il Recovery Plan potrebbe essere l\u2019occasione per innescare questa trasformazione in un\u2019ottica pi\u00f9 sostenibile per le imprese e per ridurre i gap sociali e intergenerazionali a livello Paese. In questo contesto in evoluzione, le aziende hanno una responsabilit\u00e0 centrale e sempre maggiore dettata dalle crescenti aspettative degli stakeholder e dei consumatori\u201d. Riccardo Giovannini, Italy Sustainability Leader di EY, aggiunge: \u201cIntegrare la sostenibilit\u00e0 nelle attivit\u00e0 di business significa comprendere il cambiamento, cogliendo le istanze e le opportunit\u00e0 che derivano dal mercato e dalla societ\u00e0 civile, e integrarlo pienamente a livello aziendale per essere preparati al futuro. Dopo anni di analisi e confronti tra gli attori dell\u2019ecosistema della sostenibilit\u00e0, osserviamo come l\u2019attuale contesto abbia accelerato l\u2019attenzione sul tema. I risultati della ricerca ci dicono che le pratiche di integrazione risultano essere direttamente proporzionali al fatturato e focalizzate, molto positivamente aggiungo, sulle risorse umane e sulle istanze che derivano dalle comunit\u00e0 e dal territorio. Quanto pi\u00f9 la sostenibilit\u00e0 verr\u00e0 intesa come driver centrale della trasformazione tanto pi\u00f9 le imprese saranno capaci di sostenere la competitivit\u00e0 e la redditivit\u00e0 negli anni a venire\u201d. Cambiamenti climatici Dallo studio EY si rileva che l\u201984% delle aziende intervistate dispone di un piano industriale che contiene azioni di mitigazione e/o di adattamento ai cambiamenti climatici. Per il 63% delle aziende partecipanti al sondaggio le attivit\u00e0 di contrasto ai cambiamenti climatici continueranno senza particolari problemi o ridimensionamenti nonostante la pandemia, mentre nel 21% dei casi le aziende prevedono di accelerare e rafforzare le proprie azioni.  Nonostante dunque l\u2019impegno in materia sia in considerevole aumento, il numero di aziende che attualmente definisce target quantitativi di decarbonizzazione appare ancora limitato. Infatti, solo l\u20198% delle aziende intervistate ha un piano strategico che prevede azioni e investimenti per il raggiungimento della neutralit\u00e0 climatica e un ulteriore 24% ha gi\u00e0 intrapreso un percorso di decarbonizzazione sostenuto seppure non correlato a target quantitativi di neutralit\u00e0 climatica, mentre il 68% non considera attualmente la neutralit\u00e0 climatica all\u2019interno dei piani industriali. Finanza sostenibile Le aziende italiane sono sempre pi\u00f9 attente al tema dalla finanza sostenibile, grazie anche a una forte spinta dell\u2019ente regolatore europeo e al suo intento \u201cdefinitorio\u201d volto anche alla limitazione del green e social washing. Si osserva una progressiva integrazione dei fattori ESG nei processi della finanza, sia per quanto riguarda lo sviluppo di prodotti che per le strategie di investimento responsabile. Circa il 16% delle aziende intervistate ha dichiarato di avere gi\u00e0 incluso prodotti finanziari ESG nel proprio piano strategico, tra queste, insieme al settore Insurance & Banking anche il settore Engineering & Construction \u00e8 particolarmente attivo sul tema, mentre il 15% prevede di farlo nel breve periodo.  Per quanto riguarda, invece, l\u2019implementazione di strategie di investimento responsabile, il 18% degli intervistati ha affermato di averle gi\u00e0 sviluppate. Tuttavia, di queste, solo il 5% \u00e8 firmataria dei Principles for Responsible Investment (PRI). Tra le strategie implementate, quella prediletta dal 38% dei rispondenti \u00e8 la strategia di investimento mirato o di focalizzazione su specifici obiettivi ESG. A seguire, il best-in class investing e l\u2019impact investing, rispettivamente con il 25% e il 13% delle risposte. Infine, 50 delle 201 aziende analizzate sulle dichiarazioni non finanziarie hanno avviato iniziative legate alla Finanza Sostenibile, rappresentate per la maggioranza da investimenti indiretti in fondi o titoli e da prodotti di credito con obiettivi ESG, intesi come finanziamenti con specifiche finalit\u00e0 di tutela ambientale o supporto a determinate categorie sociali. Economia circolare L\u2019economia circolare rappresenta un nuovo modello di business trasformativo in quanto separare la crescita economica dall\u2019impiego di risorse naturali presuppone la capacit\u00e0 di superare la divisione tra settori industriali e comporta un ripensamento strategico dell\u2019intera organizzazione. In tale ambito, dall\u2019indagine EY emerge che l\u201984% delle aziende intervistate ha avviato un processo strutturato con l\u2019obiettivo di analizzare i propri processi operativi.  A livello di trend, risulta che solo il 2% del campione ha rivisto i propri processi con l\u2019intento di massimizzare il valore delle materie prime in ingresso, mentre l\u20198% punta a minimizzare l\u2019impatto a valle della filiera produttiva. A prescindere da una strategia strutturata, appare che 1 azienda su 3, tra quelle analizzate sulle informative non finanziare, definisce obiettivi generici o azioni puntuali in relazione a temi di economia circolare. Nel campione complessivo considerato, le aziende che mettono in atto iniziative di economia circolare sono oltre il 40%, mentre poco pi\u00f9 del 15% dichiara la presenza di una strategia legata all\u2019economia circolare. Mobilit\u00e0 In relazione al tema della mobilit\u00e0, gli spostamenti rappresentano una delle principali fonti di emissioni di anidride carbonica strettamente correlati alla qualit\u00e0 della vita e al benessere delle persone. La possibilit\u00e0 di ricorrere a forme alternative di mobilit\u00e0 potrebbe agevolare comportamenti, abitudini e stili a vantaggio dell\u2019ambiente e delle comunit\u00e0.  Dallo studio EY emerge che le aziende del Paese sono particolarmente attive nell\u2019offerta di servizi e iniziative di mobilit\u00e0 per i propri dipendenti. In particolare, nel sondaggio viene evidenziato che tra l\u201987% delle aziende che ha sviluppato o previsto iniziative di mobilit\u00e0 per i lavoratori, il 63% ha attivato programmi di smart working, il 5% ha implementato programmi aziendali per il car sharing, mentre l\u201911% ha previsto delle agevolazioni per i mezzi pubblici."}