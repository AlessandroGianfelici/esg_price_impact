{"date": "20210127", "category": "Energie rinnovabili", "title": "Terna avvia consultazione pubblica su Tyrrhenian Link, progetto da 3,7 miliardi di euro", "text": "Terna lancia la consultazione pubblica \u201cTerna Incontra\u201d dedicata alla cittadinanza di Battipaglia ed Eboli, il 3 e il 4 febbraio prossimo, sulla nuova interconnessione Tyrrhenian Link, l\u2019elettrodotto sottomarino che unir\u00e0 la Campania alla Sicilia e la Sicilia alla Sardegna. Il Tyrrhenian Link \u00e8 un\u2019opera strategica per il sistema elettrico italiano per la quale Terna investir\u00e0 nei prossimi anni circa 3,7 miliardi di euro coinvolgendo 250 imprese. Accrescendo la capacit\u00e0 di scambio elettrico tra Sicilia, Sardegna e Campania, infatti, la nuova infrastruttura favorir\u00e0 la piena integrazione tra le diverse zone di mercato con importanti benefici in termini di efficienza. Consentir\u00e0, inoltre, il miglior utilizzo dei flussi di energia da fonti rinnovabili in costante crescita e migliorer\u00e0 l\u2019affidabilit\u00e0 della rete e dell\u2019intero sistema.  La nuova interconnessione \u00e8 un progetto all\u2019avanguardia che prevede la realizzazione di due linee elettriche sottomarine, una dalla Campania alla Sicilia e una dalla Sicilia alla Sardegna, per un totale di 950 km di collegamento di 1000 MW in corrente continua. Durante gli incontri, che si svolgeranno in modalit\u00e0 digitale a partire dalle ore 17, i tecnici di Terna presenteranno il progetto fornendo tutte le informazioni sull\u2019opera. In particolare, verranno illustrate le due diverse localizzazioni della stazione elettrica di conversione nel comune di Eboli, entrambe previste all\u2019interno di aree agricole adiacenti alla linea aerea esistente. Durante la fase di consultazione pubblica tutti i soggetti interessati potranno avere informazioni e presentare osservazioni sul progetto. L\u2019esito della consultazione pubblica sar\u00e0 poi inoltrato ai ministeri competenti ai fini dell\u2019avvio dell\u2019iter autorizzativo."}