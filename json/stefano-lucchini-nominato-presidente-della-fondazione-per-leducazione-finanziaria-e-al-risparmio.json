{"date": "20201224", "category": "Educazione finanziaria", "title": "Stefano Lucchini nominato presidente della Fondazione per l\u2019Educazione finanziaria e al Risparmio", "text": "Il consiglio di amministrazione della Fondazione per l\u2019Educazione finanziaria e al Risparmio, costituita dall\u2019ABI, ha nominato Stefano Lucchini, Chief Institutional Affairs and External Communication Officer di Intesa Sanpaolo, come Presidente, riconfermando Corrado Sforza Fogliani, Presidente di Assopopolari, per la carica di Vicepresidente della Fondazione. \u201cL\u2019educazione finanziaria rappresenta non solo uno strumento di tutela e valorizzazione del patrimonio economico individuale e sociale, ma un diritto di cittadinanza in qualche modo richiamato dalla stessa Costituzione italiana. \u2013 ha dichiarato Lucchini, neo Presidente della FEduF \u2013 Confido che l\u2019azione della Fondazione, espressione dell\u2019impegno profuso dalle banche per la crescita della cultura economica degli italiani, possa divenire sempre pi\u00f9 catalizzante rispetto ai soggetti privati attivi in questo ambito, ponendosi come un fil rouge che colleghi le tante esperienze di successo in una grande azione di sistema. Il nuovo consiglio di amministrazione della fondazione, in carica per il prossimo triennio, comprende Mauro Buscicchio, Direttore Generale della Banca Popolare Pugliese, Andrea Cecchini, Managing Director e Country Head Italy, di RBC Investor Services Bank, Matteo Cidda, Responsabile della Comunicazione del Banco BPM; Maurizio Giglioli, Vicedirettore Centrale, Head Strategic Marketing & Planning di Credem; Anna Grosso, Condirettore Generale Banca Sella; Claudia Segre, Presidente Global Thinking Foundation; Eugenio Tangerini, Responsabile del Servizio External Relation and Corporate Social Responsibility di BPER. La Fondazione per l\u2019Educazione Finanziaria e al Risparmio (FEduF) \u00e8 nata su iniziativa dell\u2019Associazione Bancaria Italiana per diffondere l\u2019educazione finanziaria in un\u2019ottica di cittadinanza consapevole e di legalit\u00e0 economica. Obiettivo della Fondazione \u00e8 il coinvolgimento di tutti i soggetti interessati a promuovere una nuova cultura di cittadinanza economica, valorizzando le diverse iniziative, superando gli individualismi e mettendo a fattor comune le esperienze maturate in nome dell\u2019interesse della comunit\u00e0."}