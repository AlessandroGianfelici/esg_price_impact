{"date": "20210316", "category": "Mutui green", "title": "Banco Bpm lancia i Mutui con il Green Factor", "text": "Banco Bpm mette a disposizione dei suoi clienti in tutte le sue filiali un\u2019offerta completa di mutui green, con l\u2019obiettivo di contribuire in maniera decisa all\u2019efficientamento degli immobili privati e promuove la consapevolezza green dei propri clienti e dipendenti. La proposta infatti intende premiare con uno sconto sul tasso di interesse chi ristrutturando migliora la prestazione energetica del proprio immobile riducendo consumi ed emissioni di CO2. L\u2019offerta \u00e8 valida sia sui mutui per l\u2019acquisto o costruzione dell\u2019immobile, sia per la ristrutturazione, sia per l\u2019acquisto e la contestuale ristrutturazione. Ogni mutuo sar\u00e0 caratterizzato dal \u201cGreen Factor\u201d, una clausola attivabile durante tutta la vita del mutuo, che permetter\u00e0 di risparmiare 10bps sul tasso contrattualizzato. Per ottenere questo premio baster\u00e0 presentare un certificato energetico (APE) pre e post lavori di efficientamento che dimostri che l\u2019immobile cos\u00ec ristrutturato ha guadagnato almeno 2 classi energetiche o ha risparmiato almeno il 30% dei consumi (calcolato come riduzione dell\u2019Indice di Prestazione Energetica non rinnovabile Globale). I mutui con il \u201cGreen Factor\u201d hanno ricevuto la certificazione Energy Efficient Mortgage Label (EEML), un marchio di qualit\u00e0 chiaro e trasparente volto a identificare i mutui ad alta efficienza energetica, promosso dalla Commissione Europea come best practice del mercato dei mutui. \u201cSiamo orgogliosi di proporre ai nostri clienti un\u2019offerta di mutui che contribuisca ad agevolare la transizione verso una maggior ecosostenibilit\u00e0 degli immobili\u201d \u2013commenta Domenico De Angelis, Condirettore Generale di Banco Bpm\u2013 \u201cLa particolarit\u00e0 della nostra offerta, rispetto a quanto oggi presente sul mercato, \u00e8 proprio la possibilit\u00e0 per il Cliente di poter ottenere una riduzione del tasso di interesse a fronte di un efficientamento energetico che potr\u00e0 avvenire lungo tutta la vita del finanziamento, indipendentemente dalla classe energetica di partenza. Ancora una volta la Banca dimostra la propria particolare attenzione ai temi ESG\u201d."}