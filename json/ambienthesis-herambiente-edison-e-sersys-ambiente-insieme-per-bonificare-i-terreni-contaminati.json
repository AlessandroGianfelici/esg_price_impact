{"date": "20210524", "category": "Tutela ambientale", "title": "Ambienthesis, Herambiente, Edison e Sersys Ambiente insieme per bonificare i terreni contaminati", "text": "Ambienthesis, Herambiente, Edison e Sersys Ambiente hanno dato vita a Tremonti, una nuova societ\u00e0 per gli interventi di bonifica nei siti da ripristinare. I primi interventi della NewCo interesseranno la zona Nord dell\u2019area Tre Monti del SIN di Bussi sul Tirino e sono in continuit\u00e0 con le attivit\u00e0 avviate da Edison in questa porzione di sito. Tale societ\u00e0 di scopo rappresenta un modello paradigmatico per la gestione e positiva risoluzione di casi di contaminazione dei terreni da parte di industrie storiche del nostro Paese, come i siti ex-Montedison di cui Edison ha integralmente preso in carico il recupero. La tecnologia di intervento scelta \u00e8 il\u00a0desorbimento termico\u00a0che, tramite un sistema di riscaldamento del terreno con tubi posti in profondit\u00e0, permette di far evaporare e aspirare le sostanze organiche volatili e semi-volatili presenti nel sottosuolo. I rifiuti misti ai terreni superficiali verranno invece rimossi e trasferiti nei siti deputati al loro trattamento e, dove possibile, recuperati. Una volta verificati dal\u00a0Ministero della Transizione Ecologica\u00a0i risultati dell\u2019attivit\u00e0 nella prima porzione di terreno, l\u2019intervento sar\u00e0 esteso a tutta l\u2019area Nord. La NewCo progressivamente amplier\u00e0 i propri interventi alle aree di Piano d\u2019Orta e dello stabilimento industriale. Mentre sono gi\u00e0 in corso le attivit\u00e0 finalizzate alla rimozione dei rifiuti presenti a livello superficiale del terreno nell\u2019area Sud della Tre Monti. La delicatezza della vicenda e la necessit\u00e0 di garantire una costante interlocuzione con le autorit\u00e0 fanno prevedere il completamento dei lavori entro il\u00a02024."}