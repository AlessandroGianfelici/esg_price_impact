{"date": "20210323", "category": "Mobilit\u00e0 elettrica", "title": "Enel X e V-Valley siglano una partnership strategica per la distribuzione delle infrastrutture di ricarica", "text": "Enel X, la business line di Enel, ed Esprinet insieme per la diffusione delle infrastrutture di ricarica in Italia. Al fine di indirizzare il mercato delle PMI, Enel X e V-Valley, distributore a valore aggiunto del Gruppo Esprinet, hanno firmato un accordo per la distribuzione nazionale delle JuiceBox, JuicePole e JuicePump, le soluzioni di Enel X per la ricarica dei veicoli elettrici in ambito residenziale, commerciale e pubblico. Attraverso questa collaborazione, V-Valley diventa il primo partner di Enel X per la distribuzione di infrastrutture di ricarica per veicoli elettrici in Italia. V-Valley si occuper\u00e0 della distribuzione dei prodotti della Gamma Juice di Enel X per la mobilit\u00e0 elettrica che si contraddistinguono per l\u2019avanguardia tecnologica, l\u2019attenzione alla sostenibilit\u00e0, la praticit\u00e0, la sicurezza e per il design. In particolare con la JuiceBox, recente vincitrice del premio \u201cIl Compasso d\u2019Oro\u201d, la JuicePole e la JuicePump, V-Valley amplia ulteriormente il ventaglio di opportunit\u00e0 di business per i propri clienti. \u201cQuesta collaborazione ci permette di accelerare la diffusione delle nostre stazioni di ricarica in tutto il Paese grazie alla rete di distribuzione capillare del Gruppo Esprinet. Siamo impegnati nello sviluppo di soluzioni di ricarica intelligenti in ambito pubblico, business e domestico che rendono la mobilit\u00e0 elettrica accessibile a tutti e permettono di fare il pieno di energia alle auto in modo facile e sicuro\u201d, ha dichiarato Federico Caleno, Responsabile mobilit\u00e0 elettrica Enel X Italia. \u201cGrazie a questo accordo, che prevede la distribuzione delle soluzioni JuiceBox, JuicePole e JuicePump, il Gruppo Esprinet pu\u00f2 dare il suo contributo al processo di diffusione della mobilit\u00e0 elettrica con conseguenze positive sull\u2019ambiente. Inoltre, V-Valley integra e amplia la sua offerta con un brand di altissimo livello ed estende il suo expertise in un\u2019area innovativa e strategica come quella dell\u2019efficientamento energetico\u201d, ha commentato Luca Casini, Country Manager Business di Esprinet Italia. L\u2019obiettivo di Enel X \u00e8 di aumentare la propria presenza sul territorio e il proprio portafoglio clienti e grazie a questo accordo potr\u00e0 avvalersi della competenza commerciale e tecnica di V-Valley nella ricerca, nella profilazione e nella formazione di nuovi rivenditori, che si occuperanno della vendita e dell\u2019installazione del prodotto su tutto il territorio nazionale. V-Valley mette a disposizione di Enel X un team di professionisti specializzati, risorse per la formazione del canale di vendita e un marketplace dedicato ricco di tecnologie complementari."}