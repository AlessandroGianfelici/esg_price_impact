{"date": "20201214", "category": " TIM vuole colmare il digital divide in Italia entro il 2021", "title": "TIM, a novembre fibra ottica estesa in altri 263 comuni", "text": "Prosegue l\u2019impegno di TIM per accelerare la copertura ultrabroadband, UBB, su tutto il territorio nazionale e raggiungere con l\u2019internet veloce un bacino sempre pi\u00f9 ampio di famiglie e imprese. Nel corso del mese di novembre la rete in fibra ottica \u00e8 stata estesa in altri 263 comuni, concentrati soprattutto nelle cosiddette \u2018aree bianche\u2019 del Paese, ovvero le aree rurali o a bassa densit\u00e0 abitativa. Salgono cos\u00ec a circa 3.250 i comuni italiani che, in un arco temporale di soli nove mesi, hanno beneficiato degli interventi di copertura con reti UBB da parte di TIM, con l\u2019obiettivo di fornire una risposta concreta ed immediata alle esigenze di connettivit\u00e0 dell\u2019intero Paese e consentire in questo modo ad un crescente numero di cittadini il ricorso ai servizi accessibili grazie alla rete tra cui smart working, didattica a distanza e contenuti video e d\u2019intrattenimento. L\u2019accelerazione dei programmi di cablaggio e il potenziamento della rete che l\u2019azienda ha realizzato dall\u2019inizio di marzo ad oggi ha permesso di conseguire, in un arco temporale ristretto, un risultato significativo per il superamento del digital divide, che TIM vuole colmare entro il 2021. La Puglia sar\u00e0 la prima regione italiana a centrare questo importante traguardo entro dicembre di quest\u2019anno, con una copertura in banda ultralarga prossima alla quasi totalit\u00e0 della popolazione. TIM sta continuando ad intensificare i propri programmi di cablaggio a livello nazionale per portare entro fine anno la fibra al 90% delle famiglie che utilizzano la rete fissa, concentrando i propri sforzi prevalentemente nelle zone rurali o a bassa densit\u00e0 abitativa del Paese. Grazie alla forte accelerazione infrastrutturale realizzata dall\u2019inizio della fase emergenziale ad oggi, sono diventati oltre 5.000 i comuni italiani in cui sono disponibili i servizi a banda ultralarga di TIM a beneficio di cittadini, imprese e pubbliche amministrazioni. Per assicurare connessioni UBB nei comuni non ancora raggiunti dalla fibra, inoltre, TIM conferma il proprio impegno anche per la diffusione della tecnologia FWA, Fixed Wireless Access, che utilizza un sistema ibrido di collegamenti via cavo e senza filo. TIM, inoltre, ha recentemente siglato un accordo strategico con Eutelsat Communications per ampliare la propria offerta di servizi in banda ultralarga attraverso la tecnologia satellitare, in linea con l\u2019obiettivo di coprire in questo modo anche le zone pi\u00f9 isolate e remote del Paese."}