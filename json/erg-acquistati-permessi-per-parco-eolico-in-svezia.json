{"date": "20210511", "category": "Energia rinnovabili", "title": "ERG, acquistati permessi per parco eolico in Svezia", "text": "ERG ha perfezionato l\u2019acquisizione dal Gruppo BayWa r.e. attivo nello sviluppo, costruzione e gestione di impianti di energia da fonti rinnovabili, dei permessi per la costruzione di un parco eolico della potenza di 62 MW situato nel Sud della Svezia. ll progetto prevede l\u2019installazione di 10 turbine Siemens Gamesa da 6.2 MW di ultimissima generazione la cui produzione annua stimata \u00e8 di circa 210 GWh, pari a quasi 3.400 ore equivalenti e a circa 140 kt di emissione di CO2\u00a0evitata ogni anno. L\u2019avvio della costruzione del parco \u00e8 previsto entro il primo semestre di quest\u2019anno e l\u2019entrata in esercizio entro la fine del 2022. \u00a0 L\u2019investimento complessivo ammonta a 99 milioni comprensivo sia dei permessi a costruire che dei costi di realizzazione. BayWa r.e supporter\u00e0 ERG durante tutta la fase di costruzione fino alla messa in esercizio dell\u2019impianto. Paolo Luigi Merli, Amministratore Delegato di ERG, ha commentato:\u00a0\u201cCon questo accordo entriamo in un mercato ad alto potenziale di crescita. Lo facciamo con un asset di elevata qualit\u00e0 e dotato delle pi\u00f9 avanzate tecnologie attualmente esistenti sul mercato. La Svezia, uno dei paesi pi\u00f9 virtuosi nel percorso di decarbonizzazione, ha inoltre un mercato dei PPA tra i pi\u00f9 sviluppati e liquidi di Europa, che ci offrir\u00e0 tutte le flessibilit\u00e0 nella vendita dell\u2019energia. Quest\u2019operazione si inquadra perfettamente nel nostro Piano Industriale, che presenteremo tra pochi giorni\u201d. \u00a0"}