{"date": "20201229", "category": "Treni a idrogeno", "title": "Snam, FNM, e A2A hanno siglato un MoU per lo sviluppo della mobilit\u00e0 a idrogeno verde", "text": "Snam, FNM e A2A hanno firmato un memorandum d\u2019intesa per dare ulteriore impulso allo sviluppo della mobilit\u00e0 a idrogeno verde in Lombardia. L\u2019accordo, sottoscritto dal presidente di FNM Andrea Gibelli, dall\u2019Ad di A2A Renato Mazzoncini e dall\u2019Ad di Snam Marco Alver\u00e0, \u00e8 finalizzato a studiare modalit\u00e0 di fornitura e rifornimento di idrogeno da fonti rinnovabili e dal recupero di materia per alimentare i nuovi treni della linea Brescia-Iseo-Edolo. Il piano, denominato H2iseO, consentir\u00e0 di dar vita in Lombardia, e in particolare nel Sebino e in Valcamonica, alla prima \u201cHydrogen Valley\u201d italiana, dotandola, a partire dal 2023, di una flotta di treni a idrogeno e delle relative infrastrutture. In particolare, FNM, A2A e Snam, ciascuna per le proprie competenze, collaboreranno alla realizzazione di un sistema di produzione e rifornimento per i nuovi convogli a energia pulita, che saranno acquistati da FNM e affidati a Trenord e che sostituiranno gli attuali a motore diesel sulla linea ferroviaria gestita da FERROVIENORD, societ\u00e0 al 100% di FNM. Successivamente, entro il 2025, la soluzione idrogeno verr\u00e0 estesa anche al trasporto pubblico locale, con circa 40 mezzi gestiti in Valcamonica da FNMAutoservizi con la possibilit\u00e0 di aprire anche alla logistica merci. La conversione a idrogeno della tratta ferroviaria rappresenta infatti un primo passo verso la decarbonizzazione dell\u2019intero sistema di trasporto pubblico locale della valle, offrendo opportunit\u00e0 in questo senso anche alla mobilit\u00e0 privata, grazie alla versatilit\u00e0 delle stazioni di rifornimento. \u201cL\u2019iniziativa per la creazione della prima Hydrogen Valley italiana, promossa da FNM in collaborazione con Trenord \u2013 spiega il presidente di FNM Andrea Gibelli \u2013 guarda al futuro ed \u00e8 parte di un disegno pi\u00f9 articolato che punta alla creazione di servizi di mobilit\u00e0 costruiti secondo criteri di sostenibilit\u00e0 ambientale, economica e sociale. La presenza diffusa di centrali che producono energia da fonti rinnovabili come l\u2019idroelettrico, ma non solo, \u00e8 una delle peculiarit\u00e0 che rende la Valle Camonica particolarmente adatta allo sviluppo del progetto H2iseO, che ha una forte componente di innovazione e che ha l\u2019ambizione di diventare un modello da replicare in altre aree del Paese. I primi treni a idrogeno che circoleranno sulla Brescia-Iseo-Edolo ricaveranno proprio dal territorio, in una logica di filiera e di economia circolare, l\u2019energia necessaria a muoversi a zero impatto ambientale, realizzando il primo esempio di totale decarbonizzazione del trasporto pubblico locale\u201d. \u201cInnovazione e sostenibilit\u00e0 sono due parole chiave della nostra azione, valori che sono alla base di questa importante collaborazione \u2013 ha dichiarato Renato Mazzoncini, Amministratore Delegato di A2A \u2013 l\u2019idrogeno potr\u00e0 certamente avere un ruolo fondamentale nel favorire la transizione energetica per contribuire al raggiungimento dell\u2019obiettivo europeo di emissioni di CO2 zero al 2050. La natura multibusiness del nostro Gruppo ci pone nella condizione di poter mettere a disposizione diverse soluzioni per la produzione di idrogeno green nell\u2019area interessata dal progetto, dagli impianti idroelettrici ai nostri asset nell\u2019ambito dell\u2019economia circolare. Questo accordo \u00e8 un ulteriore tassello nel percorso intrapreso da A2A per sviluppare le potenzialit\u00e0 di questa importante risorsa\u201d.\u00a0 \u201cCon questo accordo \u2013 commenta l\u2019Ad di Snam, Marco Alver\u00e0 \u2013\u00a0\u00a0rafforziamo il nostro impegno a investire per la decarbonizzazione dei trasporti ferroviari italiani grazie all\u2019idrogeno. I treni rappresentano la prima applicazione nella quale l\u2019idrogeno verde sar\u00e0 competitivo.\u00a0\u00a0Per questo, oltre a preparare la nostra rete a trasportare quantitativi sempre maggiori di idrogeno, abbiamo previsto nel piano 2020-2024 di Snam investimenti per circa 150 milioni di euro per lo sviluppo di sistemi di rifornimento dedicati alla mobilit\u00e0 ferroviaria sostenibile, che permetteranno di convertire le tante tratte ancora non elettrificate della rete italiana. I treni saranno uno dei primi passi nella creazione di una filiera nazionale dell\u2019idrogeno, che potr\u00e0 garantire nuove opportunit\u00e0 di sviluppo e occupazione\u201d.\u00a0"}