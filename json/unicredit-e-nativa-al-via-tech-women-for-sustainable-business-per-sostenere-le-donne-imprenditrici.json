{"date": "20210510", "category": "Parit\u00e0 di genere", "title": "Unicredit e Nativa, al via \u201cTech Women for Sustainable Business\u201d per sostenere le donne imprenditrici", "text": "UniCredit\u00a0insieme a\u00a0NATIVA\u00a0lancia \u201cTech Women for Sustainable Business \u2013 UniCredit Journey for Impact Transformation\u201d con l\u2019obiettivo finale di contribuire all\u2019evoluzione sulla parit\u00e0 di genere\u00a0e sostenere l\u2019imprenditoria tech femminile rispetto a una delle pi\u00f9 grandi sfide del momento \u2013 quella di\u00a0integrare fattori ESG nelle attivit\u00e0, nei processi e nelle proprie strategie aziendali.\u00a0 Pi\u00f9 nel dettaglio l\u2019iniziativa mira a supportare\u00a0la crescita sostenibile di una platea di start up italiane innovative a guida femminile\u00a0(per l\u2019esattezza\u00a020, diverse per ambito settoriale e provenienza geografica) attraverso un percorso di sei mesi, strutturato con incontri in cui si\u00a0\u00a0affronteranno temi che spaziano dal paradigma adottato dalle\u00a0Benefit Corporation, ai macrotrend alla base del cambiamento culturale in corso, dai vantaggi derivanti dall\u2019adozione di una strategia di sostenibilit\u00e0 sulla solidit\u00e0 complessiva del business alla conoscenza degli strumenti principali a disposizione delle aziende per costruire\u00a0un business model sostenibile.\u00a0 Le start up\u00a0avranno poi la possibilit\u00e0 di svolgere delle\u00a0sessioni personalizzate\u00a0per l\u2019implementazione di queste tematiche guidate dal team di NATIVA, Regenerative Innovation Company e prima B Corp e Societ\u00e0 Benefit in Europa, che da anni accelera l\u2019evoluzione delle aziende e delle start up verso un paradigma economico rigenerativo,\u00a0incorporando la sostenibilit\u00e0 nel loro DNA\u00a0per aiutarle ad affrontare le grandi sfide di domani e a creare una prosperit\u00e0 durevole e condivisa per il pianeta, le persone e la societ\u00e0. Questo progetto si innesta nel pi\u00f9 ampio piano di iniziative dedicate all\u2019imprenditoria femminile da UniCredit Start Lab, la piattaforma di business della banca dedicata alle\u00a0start up e alle PMI innovative. I primi risultati di questa focalizzazione sono gi\u00e0 visibili: la percentuale di progetti presentati da neo-imprenditrici o da team imprenditoriali con soci/founder donne \u00e8 cresciuta in maniera progressiva, fino a raggiungere, nel 2020, il\u00a020% del totale; quota che aumenta se si guarda alle sole imprese ammesse a far parte del percorso di\u00a0UniCredit Start Lab, essendo 1 su 4 delle start up vincitrici a trazione femminile. Francesco Giordano, Co-CEO Commercial Banking Western Europe di UniCredit, afferma: \u201cRecenti analisi hanno evidenziato come spesso le societ\u00e0 di capitale femminili registrino performance di eccellenza in diversi ambiti: da\u00a0una sostenibilit\u00e0 finanziaria superiore alla media a una maggiore propensione all\u2019attivit\u00e0 di R&S\u00a0che si concretizza in una pi\u00f9 intensa attivit\u00e0 di brevettazione e una pi\u00f9 spiccata propensione a sfruttare i mercati online. Con la nostra iniziativa vogliamo sistematizzare tutte queste potenzialit\u00e0 e fare leva sulla grande attenzione alle tematiche ESG (green economy, digitale, inclusione) di queste imprenditrici per aiutarle ad attivare nuovi percorsi di crescita\u201d. Eric Ezechieli, cofondatore di NATIVA, dichiara: \u201cIl programma TechWomen for Sustainable Business ha in s\u00e9 un\u2019alchimia straordinaria. Combina alcune delle pi\u00f9 importanti forze di cambiamento ed evoluzione di cui l\u2019umanit\u00e0 dispone:\u00a0tecnologia, sostenibilit\u00e0 e capacit\u00e0 di visione e di esecuzione delle donne. Siamo felici di affiancare i percorsi imprenditoriali di queste startup con un focus molto chiaro: contribuire a identificare e sviluppare il loro full potential.\u201d Oggi la\u00a0differenza di genere\u00a0in\u00a0Italia\u00a0pesa ancora molto nel \u201cfare impresa\u201c: nel nostro Paese a fine 2019, pur in presenza di\u00a0un trend di crescita\u00a0(38mila in pi\u00f9 le imprese femminili iscritte al Registro delle Camere di commercio rispetto al 2014),\u00a0le imprese femminili sono arrivate a 1 milione e 340mila\u00a0rappresentando solo il\u00a022% del totale, secondo il Rapporto Unioncamere 2020. La situazione non migliora nell\u2019ambito dell\u2019ecosistema dell\u2019innovazione nostrano, dove solo\u00a013 startup innovative su 100 sono \u201crosa\u201d. La promozione di\u00a0iniziative concrete in favore della parit\u00e0 di genere\u00a0rappresenta un\u00a0imperativo\u00a0per tutte le aziende operanti nel\u00a0XXI secolo\u00a0e un elemento fondamentale nella strategia di\u00a0innovazione sostenibile\u00a0delle imprese che aspirano a\u00a0essere leader\u00a0del proprio mercato."}