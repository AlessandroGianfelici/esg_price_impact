{"date": "20210322", "category": "Risultati 2020", "title": "Comal, utile raddoppiato e costituzione start up per sviluppo tecnologie idrogeno e idrometano", "text": "Il Consiglio di Amministrazione di Comal, societ\u00e0 attiva nel settore dell\u2019impiantistica per la produzione di energia da fonte solare, specializzata nella realizzazione di impianti fotovoltaici, quotata nel segmento AIM, ha approvato il bilancio consolidato e il progetto del bilancio di esercizio al 31 dicembre 2020. Lo scenario nazionale e internazionale dell\u2019ultimo anno, caratterizzato dalla diffusione del Covid19, non ha influenzato l\u2019andamento delle attivit\u00e0 operative di Comal, che nel 2020 ha visto patrimonio e utile in aumento rispetto all\u2019anno precedente. Il patrimonio netto risulta pari a 11,5 milioni, in forte incremento rispetto ai 2,0 milioni del 2019, a seguito dell\u2019aumento di capitale avvenuto in sede di IPO mentre il risultato netto si attesta a 1,4 milioni, raddoppiato rispetto a 0,7 milioni nel 2019.  Inoltre, nella medesima riunione il Consiglio di Amministrazione ha deliberato la costituzione di una start up in Italia per le attivit\u00e0 di R&D funzionale allo sviluppo delle conoscenze impiantistiche e tecniche legate allo sfruttamento di fonti energetiche alternative, in particolare idrogeno e idrometano. La Societ\u00e0, infatti, ritiene che l\u2019idrometano, grazie alla capacit\u00e0 di essere conservato facilmente ed in grandi quantit\u00e0, possa costituire un\u2019importante fonte di energia nei prossimi anni, considerata la molteplicit\u00e0 degli utilizzi cui pu\u00f2 essere destinato (riscaldamento, carburante per motori specifici, produzione di energia). \u201cIl positivo andamento evidenziato dai dati per l\u2019esercizio 2020 \u2013 commenta Alfredo Balletti, Amministratore Delegato di Comal \u2013 conferma la forza e l\u2019efficacia delle nostre scelte strategiche che pongono in primo piano una crescita costante e sostenibile del nostro business. L\u2019anno passato \u00e8 stato caratterizzato da una crescita importante sia per ci\u00f2 che riguarda i principali indicatori economici, volumi e marginalit\u00e0, sia per ci\u00f2 che riguarda la nostra capacit\u00e0 prodotta, cresciuta di oltre il 20% in un solo anno. Continuiamo nel nostro percorso strategico, cos\u00ec come evidenziato durante il processo di quotazione, con la costituzione di una societ\u00e0 a Dubai a presidio dei promettenti mercati del Medio Oriente, e di una start up per lo sviluppo della produzione di energie alternative come l\u2019idrogeno e l\u2019idrometano. Forti di un backlog importante, guardiamo con moderato ottimismo all\u2019evoluzione dell\u2019esercizio in corso.\u201d"}