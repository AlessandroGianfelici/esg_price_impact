{"date": "20210114", "category": "Infrastrutture energetiche", "title": "Terna ed Enea insieme per lo sviluppo di tecnologie innovative a servizio della rete elettrica", "text": "Terna, la societ\u00e0 che gestisce la rete elettrica nazionale, ed ENEA, l\u2019Agenzia nazionale per le nuove tecnologie, l\u2019energia e lo sviluppo economico sostenibile, hanno avviato una collaborazione su attivit\u00e0 di ricerca finalizzate ad accrescere la sicurezza e la resilienza della rete in alta tensione.  Attraverso l\u2019utilizzo di tecnologie innovative, quali l\u2019intelligenza artificiale, i sensori e l\u2019analisi dei dati tramite IoT, Terna ed ENEA collaboreranno allo sviluppo di modelli e strumenti per la prevenzione e la gestione delle situazioni di emergenza che interessano le infrastrutture: tali soluzioni, di natura \u201ccapital light\u201d, si affiancano sinergicamente agli interventi di sviluppo della rete per garantire la massima efficacia nella gestione delle situazioni di possibile criticit\u00e0 legate a fenomeni climatici estremi, di inquinamento dell\u2019aria ed eventi geologici. Nello specifico, la collaborazione sar\u00e0 focalizzata sullo sviluppo di sistemi di supporto alle decisioni in caso di eventi estremi anche attraverso la rappresentazione grafica dei fenomeni, sulla stima dell\u2019efficacia di interventi preventivi finalizzati ad aumentare la resilienza della rete e sullo sviluppo di tecnologie e sensori per il monitoraggio in tempo reale degli asset, nonch\u00e9 di modelli previsionali dei possibili danni fisici alle infrastrutture. Terna sta gi\u00e0 installando sistemi di sensoristica avanzata, monitoraggio e diagnostica, anche di tipo predittivo, a beneficio della sicurezza della rete e del territorio. Tramite l\u2019utilizzo della tecnologia IOT e innovativi strumenti digitali collocati sull\u2019infrastruttura, Terna raccoglie inoltre dati utili per la gestione in sicurezza del sistema elettrico e la prevenzione di situazioni di emergenza. Sul fronte dell\u2019innovazione e della digitalizzazione, Terna ha gi\u00e0 programmato circa 900 milioni di euro di investimenti sugli 8,9 miliardi di euro complessivi previsti nel Piano Industriale 2021-2025. ENEA \u00e8 impegnata nello sviluppo di tecnologie, sistemi e strumenti avanzati a supporto degli operatori e della PA per la protezione e gestione in sicurezza delle infrastrutture critiche attraverso l\u2019iniziativa EISAC, European Infrastructure Simulation and Analysis Centre, che ha l\u2019obiettivo di sviluppare e rendere disponibili tecnologie avanzate per il monitoraggio e la valutazione delle diverse tipologie di rischio, in particolare da eventi naturali. Attraverso l\u2019acquisizione di informazioni, dati satellitari, simulazioni, previsioni meteo, i sistemi di supporto alle decisioni di EISAC consentono di elaborare strategie di prevenzione, piani di emergenza e scenari di rischio, grazie ai quali \u00e8 possibile effettuare stress-test sulle infrastrutture. \u201cQuesta intesa tra due eccellenze italiane conferma il ruolo centrale della ricerca e dell\u2019innovazione per contribuire a incrementare la sicurezza e la resilienza delle infrastrutture energetiche. Con il supporto di ENEA potremo mettere in campo ancora pi\u00f9 azioni utili a fronteggiare i rischi connessi al verificarsi di eventi climatici estremi, facendo leva non solo sullo sviluppo della rete ma anche sull\u2019adozione di nuove tecnologie che, a costi contenuti, consentono di massimizzare l\u2019affidabilit\u00e0 delle nostre infrastrutture\u201d dichiara Francesco Del Pizzo, Responsabile Strategie di Sviluppo Rete e Dispacciamento di Terna. "}