{"date": "20210414", "category": "Commissione europea", "title": "NextGenerationEU, la Commissione si prepara a reperire fino a 800 miliardi per finanziare la ripresa", "text": "La Commissione europea ha adottato misure per garantire che l\u2019assunzione di prestiti nell\u2019ambito dello strumento temporaneo per la ripresa NextGenerationEU sia finanziata alle condizioni pi\u00f9 vantaggiose per gli Stati membri e i cittadini dell\u2019UE. La Commissione utilizzer\u00e0 una strategia di finanziamento diversificata per reperire fino a circa 800 miliardi di euro fino al 2026.  Johannes Hahn, Commissario per il Bilancio e l\u2019amministrazione, ha dichiarato: \u201cNextGenerationEU segna una svolta per i mercati europei dei capitali. Vogliamo presentare il motore che inietter\u00e0 il carburante destinato ad alimentare NextGenerationEU. La strategia di finanziamento render\u00e0 operativo il meccanismo di prestiti di NextGenerationEU. Avremo cos\u00ec tutti gli strumenti necessari per rilanciare la ripresa sociale ed economica e promuovere la nostra crescita verde, digitale e resiliente. Il messaggio \u00e8 chiaro: non appena la Commissione sar\u00e0 stata giuridicamente autorizzata a contrarre prestiti, noi saremo pronti a partire!\u201d Contrarre prestiti per finanziare la ripresa In concreto i prestiti ammonteranno, in media, a 150 miliardi circa all\u2019anno, un volume che far\u00e0 dell\u2019UE uno dei maggiori emittenti in euro. Tutti i prestiti saranno rimborsati entro il 2058. A rispondere a nuovi bisogni di finanziamento sar\u00e0 una strategia di finanziamento diversificata che consentir\u00e0 alla Commissione di mobilitare tutti i fondi quando si renderanno necessari e alle condizioni pi\u00f9 vantaggiose per gli Stati membri e i cittadini dell\u2019UE. La strategia di finanziamento diversificata della Commissione si comporr\u00e0 dei seguenti elementi: Le operazioni di assunzione dei prestiti si inseriranno in un quadro di governance solido che ne garantir\u00e0 un\u2019esecuzione coerente e uniforme. Nello svolgimento della sua attivit\u00e0, la Commissione continuer\u00e0 a coordinarsi con altri emittenti, compresi gli Stati membri dell\u2019UE e altre entit\u00e0 sovranazionali. La strategia di finanziamento diversificata aiuter\u00e0 la Commissione a raggiungere due obiettivi principali: rispondere alle forti esigenze di finanziamento di NextGenerationEU e conseguire il basso costo e il basso rischio di esecuzione auspicati, nell\u2019interesse di tutti gli Stati membri e dei loro cittadini.\u00a0 Per garantire una comunicazione trasparente con i mercati, la Commissione adotter\u00e0 la sua prima decisione annuale di assunzione di prestiti e render\u00e0 note le informazioni relative al primo piano di finanziamento prima dell\u2019inizio dell\u2019assunzione di prestiti nel quadro di NextGenerationEU, previsto per la prossima estate (il calendario effettivo dipende dall\u2019approvazione da parte di tutti gli Stati membri della decisione sulle risorse proprie, che conferir\u00e0 alla Commissione il potere di contrarre prestiti per NextGenerationEU). Le operazioni di assunzione di prestiti potranno quindi iniziare non appena entrer\u00e0 in vigore la decisione sulle risorse proprie. I piani di finanziamento saranno poi aggiornati su base semestrale."}