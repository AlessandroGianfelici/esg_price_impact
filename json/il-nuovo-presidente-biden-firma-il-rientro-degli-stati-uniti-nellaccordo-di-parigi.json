{"date": "20210121", "category": "Climate change", "title": "Il nuovo Presidente Biden firma il rientro degli Stati Uniti nell\u2019accordo di Parigi", "text": "Il nuovo Presidente Biden, il giorno del suo insediamento, mercoled\u00ec 20 gennaio, ha siglato il ritorno degli Stati Uniti nell\u2019accordo di Parigi e ha ordinato alle agenzie federali di iniziare la revisione e il ripristino di oltre 100 normative ambientali indebolite, o annullate, da l\u2019ex presidente Trump. Biden ha posto la lotta alla crisi climatica tra le massime priorit\u00e0. \u201cCombatteremo il cambiamento climatico in un modo che non abbiamo mai fatto prima\u201d, ha detto Biden, parlando dallo studio ovale poco prima della firma degli ordini esecutivi. Il presidente ha ammonito: \u201cSono solo azioni esecutive. Sono importanti ma avremo bisogno di fare delle leggi per molte delle cose che faremo\u201d. In base all\u2019accordo di Parigi, quasi 200 nazioni hanno promesso di ridurre le emissioni per scongiurare le conseguenze pi\u00f9 disastrose del cambiamento climatico. Con la lettera alle Nazioni Unite, firmata il 20 gennaio da Biden, inizia formalmente il processo dei 30 giorni per riportare gli Stati Uniti nell\u2019accordo di Parigi.\u00a0 Inoltre il Presidente Biden ha revocato il permesso di costruzione per un oleodotto Keystone XL, che avrebbe dovuto trasportare petrolio ad alto contenuto di carbonio dal Canada alla costa del Golfo. La pi\u00f9 grande lobby d\u2019affari statunitense, la Camera di Commercio degli Stati Uniti, che si \u00e8 opposta a gran parte dell\u2019agenda ambientale dell\u2019ex presidente Barack Obama, ha dichiarato il suo sostegno per il ritorno nell\u2019accordo di Parigi, ma anche la sua opposizione alla cancellazione del progetto Keystone. L\u2019obiettivo di Biden \u00e8 quello di eliminare le emissioni di anidride carbonica del settore dell\u2019energia elettrica entro il 2035 e dell\u2019intera economia americana entro il 2050. Tuttavia, \u00e8 tutt\u2019altro che certo che gli Stati Uniti possano raggiungere questi obiettivi ambiziosi dato che la maggioranza dei democratici nel Senato \u00e8 molto debole. Il Presidente Biden ha anche ordinato alle agenzie federali di rivedere tutte quelle decisioni dell\u2019amministrazione Trump che possono essere valutate \u201cdannose per la salute pubblica, dannose per l\u2019ambiente, non supportate dalla scienza, o comunque non a livello dell\u2019interesse nazionale.\u201d I leader stranieri hanno salutato le prime mosse di Biden come un potente segnale che gli Stati Uniti, il pi\u00f9 grande contributore al riscaldamento globale, intendono riavviare i loro sforzi per abbassare i livelli di inquinamento. \u201cWelcome Back to the Paris Agreement!\u201d ha scritto Emmanuel Macron, il Presidente della Francia, in un tweet. A novembre si riuniranno i rappresentanti delle nazioni partecipanti all\u2019accordo di Parigi, in un vertice delle Nazioni Unite a Glasgow, per annunciare nuovi obiettivi pi\u00f9 ambiziosi per la riduzione delle loro emissioni domestiche.\u00a0\u00a0In questo senso l\u2019amministrazione di Biden sar\u00e0 sottoposta a pressioni intense e quasi immediate per rendere subito pi\u00f9 aggressiva la lotta al climate change.  In questo modo gli Stati Uniti dovranno recuperare tanto per avere la leadership nella lotta al climate change, tenendo conto che altri paesi come l\u2019UE e la Gran Bretagna hanno stabilito un framework e una strategia fatta di investimenti concreti a favore di questa lotta e la Cina, dall\u2019altra parte, ha annunciato che mirer\u00e0 a raggiungere le emissioni nette zero entro il 2060, senza per\u00f2 definire una strategia chiara e trasparente."}