{"date": "20210512", "category": "Sostegno della cultura", "title": "Intesa Sanpaolo, plafond da 500 milioni per il rilancio del settore cinematografico", "text": "L\u2019epidemia sta diventando un forte fattore di accelerazione che determiner\u00e0 nuovi assetti nel rapporto tra cultura audiovisiva e innovazione digitale. Di queste tematiche e sulle prospettive del settore cinematorafico per il Paese e per la citt\u00e0 di Roma, si \u00e8 parlato durante il webinar dedicato al \u201cComparto cinematografico italiano nel post Covid\u201d, organizzato da Intesa Sanpaolo. Intesa Sanpaolo, che dal 2009 ha erogato oltre 1,7 miliardi di euro ad oltre 100 operatori, sostenuto la produzione di 450 opere tra film e serie tv e oltre 120 tra spot pubblicitari. Da molti anni Intesa Sanpaolo \u00e8 in prima linea a supporto del settore e in coerenza con le linee guida del PNRR mette a disposizione un plafond dedicato di 500 milioni per il rilancio del settore offrendo soluzioni per la transizione digitale e il recupero della competitivit\u00e0, la gestione delle produzioni e la loro apertura al mercato internazionale, oltre all\u2019anticipo del credito IVA e alla cessione del credito d\u2019imposta. Nel Recovery Plan, appena presentato, sono previste risorse per 300 milioni per lo sviluppo dell\u2019industria cinematografica, per il Progetto Cinecitt\u00e0 e per il Centro Sperimentale Cinematografia, che puntano a migliorare la competitivit\u00e0 del cinema italiano. L\u2019audiovisivo\u00a0\u00e8 un comparto molto integrato nel sistema produttivo italiano:\u00a0per ogni euro di maggior domanda rivolta al settore, la produzione in tutta l\u2019economia italiana cresce di quasi il doppio, attivando una moltitudine di altri settori con cui esiste una forte interazione. Le statistiche ufficiali tuttavia non colgono tutto\u00a0il valore economico prodotto dal cinema e dall\u2019audiovisivo italiano in termini di immagine dell\u2019Italia\u00a0nel mondo, eventi legati al mondo del cinema, valore economico dei parchi tematici legati al cinema. Oggi l\u2019audiovisivo italiano occupa circa\u00a058.000 persone, ma proprio grazie alla forte integrazione con altri settori produttivi, si stima che i posti di lavoro generati nelle filiere connesse siano\u00a0pi\u00f9 del doppio, tra cui anche tutte le professionalit\u00e0 creative e tecniche che lavorano in veste di lavoratori autonomi. Nel\u00a02019\u00a0il mercato mondiale dell\u2019intrattenimento aveva superato per la prima volta i\u00a0100 miliardi di dollari\u00a0(+8% rispetto al 2018). Anche l\u2019Italia aveva avuto un 2019 molto positivo e il 2020 era iniziato sotto i migliori auspici. Ma la situazione \u00e8 poi precipitata a febbraio. Secondo i dati Cinetel, nel 2020 gli incassi al box office italiano hanno registrato\u00a0un calo del 71,3%\u00a0e le presenze un calo del 71,18% rispetto al 2019. C\u2019\u00e8 per\u00f2 un altro versante in controtendenza con questi numeri, \u00e8 quello dei consumi televisivi. In questo senso l\u2019epidemia \u00e8 stata il fattore di una grande trasformazione del settore chiamato ad identificare\u00a0nuovi modelli di business, all\u2019attivazione di nuove partnership e ad un\u2019accelerazione nella transizione digitale.\u00a0"}