{"date": "20201225", "category": "Finanza a servizio dell'uomo e dell'ambiente", "title": "Papa Francesco d\u00e0 forza al modello dell\u2019economia sostenibile", "text": "Il 2020 sar\u00e0 ricordato come l\u2019anno in cui gli investimenti sostenibili hanno trovato un eccellente supporter, Papa Francesco. Per la prima volta un Pontefice si esprime chiaramente a favore di una finanza pi\u00f9 giusta, a servizio dell\u2019uomo e rispettosa dell\u2019ambiente. Non solo, Papa Francesco riconosce il ruolo che proprio la finanza pu\u00f2 svolgere per arrivare e un modello economico pi\u00f9 rispondente ai bisogni dell\u2019uomo.  \u201cUn modo per favorire questo cambiamento \u00e8 condurre le imprese verso l\u2019esigenza improcrastinabile di impegnarsi per la cura integrale della casa comune, escludendo dagli investimenti le compagnie che non soddisfano i parametri dell\u2019ecologia integrale e premiando quelle che si adoperano concretamente in questa fase di transizione per porre al centro della loro attivit\u00e0 parametri quali la sostenibilit\u00e0, la giustizia sociale e la promozione del bene comune\u201d sono le parole di Papa Francesco. C\u2019\u00e8 bisogno di trovare un nuovo equilibrio nei rapporti economici fondato sul concetto di \u201camicizia sociale\u201d, spiegato nell\u2019enciclica Fratelli tutti dell\u2019ottobre 2020, che si ispira al Cantico delle Creature di San Francesco. Un\u2019espressione che indica un\u2019economia attenta alla natura, all\u2019impatto dell\u2019attivit\u00e0 dell\u2019uomo sulle risorse della Terra, alle esigenze e necessit\u00e0 sociali e a come tutto ci\u00f2 viene gestito e guidato. Concetti che la finanza ha racchiuso nell\u2019acronimo ESG (Environmental, Social e Governance), cio\u00e8 investimenti rispettosi dell\u2019ambiente, delle relazioni sociali e della governace. \u201cL\u2019attuale sistema economico \u00e8 insostenibile\u201d ha affermato il Papa senza giri di parole nel corso della presentazione dell\u2019Enciclica Fratelli tutti. Una necessit\u00e0 di cambiamento di cui anche il mondo della finanza, degli investitori istituzionali, delle autorit\u00e0 e degli stessi cittadini sta prendendo coscienza. Concetti ribaditi da Papa Francesco anche nel corso della Benedizione Urbi et Orbi per il Natale 2020. \u201cIn questo momento storico segnato dalla crisi ecologica e da gravi squilibri economici e sociali aggravati dalla pandemia del Coronavirus abbiamo pi\u00f9 che mai bisogno di fraternit\u00e0\u201d ha ricordato il Pontefice. Ma l\u2019attenzione del Papa verso l\u2019economia sostenibile ha registrato nel 2020 altri due importanti momenti. Il grande evento \u201cThe economy of Francesco\u201d che si \u00e8 tenuto ad Assisi dal 19 al 21 novembre. Un incontro dedicato ai giovani che si apprestano a entrare nel mondo del lavoro per coinvolgerli nell\u2019indirizzare la loro energie verso \u201cun\u2019economia diversa. Che fa vivere e non uccide, include e non esclude, umanizza e non disumanizza, si prende cura del creato e non lo depreda\u201d. I pilastri della giustizia sociale e del rispetto dell\u2019ambiente e delle regole che li governano siano intrinsecamente correlati: non pu\u00f2 esistere un aspetto senza l\u2019altro. Concetto che trova le sue radici nell\u2019Enciclica \u201cLaudato s\u00ec\u201d nella quale il pontefice propone l\u2019idea di \u201cecologia integrale\u201d visto che siamo tutti interdipendenti e le dinamiche che acuiscono i problemi della povert\u00e0 sono correlate a quelle che distruggono l\u2019ambiente. Papa Francesco nel 2020 \u00e8 entrato nello specifico della relazione tra la finanza e il suo ruolo nel guidare la trasformazione e la transizione verso un modello economico sostenibile nel videomessaggio a Ted-Countdown, l\u2019iniziativa globale per sostenere e accelerare le soluzioni alla crisi climatica. Il Papa ribadisce che affrontare la crisi climatica \u00e8 diventato un imperativo morale e ricorda che \u00e8 la scienza a suonare il campanello dell\u2019urgenza di interventi per frenare cambiamenti climatici catastrofici. \u201cL\u2019economia non pu\u00f2 limitarsi alla produzione e alla distribuzione, deve considerare necessariamente il suo impatto sull\u2019ambiente e sulla dignit\u00e0 della persona\u201d sottolinea Bergoglio. Per questo ci vuole una dose di creativit\u00e0 per intraprendere strade nuove. L\u2019obiettivo \u00e8 \u201ccostruire nel prossimo decennio un mondo dove si possa rispondere alle necessit\u00e0 generazioni presenti senza compromettere quelle delle generazioni future\u201d. \u201cSiamo di fronte all\u2019imperativo morale, e all\u2019urgenza pratica, di ripensare molte cose: come produciamo, come consumiamo, pensare alla nostra cultura dello spreco, la visione a breve termine, lo sfruttamento dei poveri, l\u2019indifferenza verso di loro, l\u2019aumento delle disuguaglianze e la dipendenza da fonti energetiche dannose\u201d ricorda il Papa. Per questo \u00e8 importante sforzarsi nell\u2019educazione, per fare comprendere come i problemi ambientali siano legati ai bisogni umani e sia necessario trovare una risposta in cui l\u2019approccio etico sia strettamente legato ai dati scientifici. Altra urgenza \u00e8 garantire a tutti l\u2019accesso all\u2019acqua e all\u2019alimentazione, elementi base per l\u2019esercizio di ogni altro diritto. Educazione, acqua e cibo, tre punti che corrispondono anche ad alcuni dei 17 obiettivi dell\u2019Onu a cui molte aziende si stanno gradualmente impegnando. \u201cAssicurare un\u2019alimentazione adeguata per tutti, attraverso metodi di agricoltura non distruttiva dovrebbe diventare lo scopo fondamentale dell\u2019intero ciclo di produzione e distribuzione del cibo\u201d precisa Papa Francesco, che tocca poi l\u2019importante obiettivo della transizione energetica. Occorre \u201cuna sostituzione progressiva, ma senza indugio, dei combustibili fossili con fonti energetiche pulite. Abbiamo pochi anni, gli scienziati calcolano approssimativamente meno di trenta, per ridurre drasticamente le emissioni di gas a effetto serra nell\u2019atmosfera\u201d afferma il Pontefice che, con le sue parole d\u00e0 ancora pi\u00f9 forza agli impegni presi dall\u2019Accordo di Parigi che impegna le Nazioni aderenti a un programma di decarbonizzazione."}