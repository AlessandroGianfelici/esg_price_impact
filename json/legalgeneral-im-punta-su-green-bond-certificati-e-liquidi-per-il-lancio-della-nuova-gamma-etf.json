{"date": "20210218", "category": "ETF ESG", "title": "Legal&General IM punta su green bond certificati e liquidi per il lancio della nuova gamma ETF", "text": "Legal & General Investment Management (LGIM) rafforza la sua gamma di ETF sul reddito fisso con il lancio del nuovo L&G ESG Green Bond UCITS ETF, offrendo agli investitori nel Regno Unito e in Europa otto diversi fixed income ETF per i loro portafogli.  Il nuovo fondo si aggiunge all\u2019L&G ESG USD Corporate Bond UCITS ETF e all\u2019L&G ESG Emerging Markets Corporate Bond UCITS ETF, entrambi quotati a gennaio 2021.  L\u2019L&G ESG Green Bond UCITS ETF replica l\u2019indice J.P. Morgan ESG Green Bond Focus, che punta a fornire esposizione a green bond emessi nel credito in valuta forte (ovvero denominati in USD, EUR e GBP) e in titoli di Stato in valuta locale. Il fondo incorpora un focus sulle obbligazioni green che sono state riviste in modo indipendente dalla Climate Bonds Initiative con l\u2019obiettivo di dare priorit\u00e0 alle emissioni obbligazionarie che soddisfano quegli standard e quello schema di certificazione. Il portafoglio complessivo ha un rating di credito medio pari ad A +.  All\u2019interno dell\u2019indice, progettato attivamente, questo fondo incorpora uno scoring ESG, e una metodologia di screening assegna maggiore capitale agli emittenti con punteggio superiore in base a criteri ESG, e alle emissioni di \u201cCertified Climate Bond\u201d e investe meno capitale in obbligazioni green che non sono state esaminate in modo indipendente.  La gamma esclude anche gli emittenti di obbligazioni con il punteggio pi\u00f9 basso e alcuni settori come i produttori di armi, le societ\u00e0 estrattive di carbone termico, le compagnie del tabacco, le sabbie bituminose (da marzo 2021) e coloro che trasgrediscono il Global Compact delle Nazioni Unite. Il lancio rientra nel quadro della crescente domanda del settore e degli investitori per un credito sostenibile: una ricerca di JP Morgan ha illustrato che il numero di emittenti di green bond societari \u00e8 cresciuto di quattro volte dall\u2019inizio del 2017, e la famiglia di indici di obbligazioni green oggi conta 170 emittenti societari rispetto ai 40 dell\u2019inizio del 2017. Secondo la Climate Bonds Initiative, nel 2019 sono stati emessi 258 miliardi di dollari americani di green bond contro i 171 miliardi del 2018, e la maggior parte di queste obbligazioni \u00e8 stata emessa da societ\u00e0 europee, ovvero il 45,3% delle emissioni totali del 2019. Poich\u00e9 si prevede che il mercato dei green bond continuer\u00e0 a crescere, l\u2019incorporazione di una metodologia che d\u00e0 priorit\u00e0 a obbligazioni certificate secondo standard indipendenti aiuta gli investitori a orientarsi nelle future emissioni di obbligazioni green. Commentando i nuovi lanci, Howie Li, Head of ETFs di LGIM, ha affermato: \u201cCome per il resto della gamma, abbiamo progettato questi nuovi ETF perch\u00e9 siano elementi costitutivi di un portafoglio capaci di rispondere alla crescente richiesta degli investitori sia di integrazione di criteri ESG sia di considerazioni sulla liquidit\u00e0. Questi fondi incorporano i parametri ESG come standard e adottano un approccio attento alla liquidit\u00e0, con soglie minime di emissione pi\u00f9 elevate rispetto ai benchmark tradizionali, per migliorare il profilo di liquidit\u00e0 generale. Attraverso la progettazione attiva di questi indici, la gamma attinge alla profonda esperienza di LGIM nella gestione obbligazionaria e nell\u2019investimento responsabile. Mentre in molti si interrogano su quanto possano essere \u201cverdi\u201d alcune emissioni obbligazionarie sul mercato, l\u2019incorporazione del processo di certificazione della Climate Bonds Initiative nella progettazione permette a un investitore di indirizzare maggior capitale verso progetti verdi che sono stati verificati in modo indipendente.\u201d Facendo leva sull\u2019esperienza di LGIM negli indici sul reddito fisso, la strategia di investimento di questi ETF affronta in modo trasparente le inefficienze comunemente riscontrate nell\u2019index investing. Questi indici sono stati progettati per evitare i crowded trades e permettere di gestire gli aspetti di liquidit\u00e0 in modo pi\u00f9 efficiente. "}