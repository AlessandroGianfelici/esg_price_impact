{"date": "20210312", "category": "Green bond", "title": "BTP green, quotato al MOT e accessibile anche ai piccoli risparmiatori", "text": "Il BTP green, a sette giorni dall\u2019esordio record, \u00e8 quotato al MOT, il mercato telematico delle obbligazioni e dei titoli di stato di Borsa Italiana ed \u00e8 quindi accessibile al pubblico retail che potr\u00e0 acquistarlo anche attraverso la propria banca, andando in filiale o ricorrendo all\u2019home banking se abilitato alla funzione trading, con le commissioni di negoziazione previste da ogni banca. Il titolo, identificato dal codice ISIN IT0005438004, prevede un rendimento lordo annuo dell\u20191,5% (pagato in due cedole semestrali con data di stacco della prima cedola al 30 aprile 2021) e una scadenza lunga, pari a 24 anni, al 30 aprile 2045. L\u2019emissione di questo titolo di stato che ha l\u2019obiettivo di finanziare esclusivamente spese a positivo impatto ambientale \u00e8 stata destinata al suo esordio, il 3 marzo, agli investitori istituzionali che hanno mostrato un grandissimo apprezzamento per quella che, finora, \u00e8 la pi\u00f9 grande emissione obbligazionaria verde da parte di uno Stato appartenente all\u2019Eurozona. I numeri da record hanno visto un collocamento pari a 8,5 miliardi di euro a fronte di una domanda di oltre 10 volte l\u2019ammontare offerto, richiamata dalla combinazione del tasso (elevato per il periodo in corso) e della sostenibilit\u00e0. Pi\u00f9 in dettaglio, secondo i dati del ministero del tesoro, hanno partecipato all\u2019asta 530 investitori con una forte presenza estera: solo il 26% dell\u2019emissione, infatti, \u00e8 in mano ad investitori domestici. Non sono in pochi ad attendere altre emissioni verdi a breve, anche sulla base di stime secondo cui le spese pubbliche potenzialmente rendicontabili per essere finanziate da Btp green potrebbero ammontare a 35 miliardi, di cui circa il 50% nei trasporti e la parte rimanente su incentivi a rinnovabili, economia circolare, efficientamento energetico, ricerca e protezione ambientale."}