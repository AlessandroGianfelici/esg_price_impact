{"date": "20210315", "category": "Master Insurance Innovation ", "title": "Intesa Sanpaolo e Reale Mutua, insieme per la seconda edizione del Master \u201cInsurance Innovation\u201d", "text": "Intesa Sanpaolo e Reale Mutua promuovono la seconda edizione del Master di II livello in \u201cInsurance Innovation\u201d, per favorire la crescita di nuove figure professionali che operano nel settore, elemento qualificante per innovare il sistema delle assicurazioni in Italia e in Europa. Il corso nasce dall\u2019esperienza acquisita da Intesa Sanpaolo e da Reale Mutua negli anni e dall\u2019accelerazione della transizione digitale e dell\u2019eco-sostenibilit\u00e0 indicata dalla Presidente della Commissione europea, Ursula von der Leyen, fin dal suo discorso di insediamento del novembre 2019 e integrata nel Piano Nazionale per la Ripresa e la Resilienza del nostro Paese. Il progetto, unico in Italia, \u00e8 promosso e indirizzato da Intesa Sanpaolo e da Reale Mutua, con il sostegno della Fondazione Compagnia di Sanpaolo, \u00e8 progettato e realizzato dalla Scuola di Management ed Economia dell\u2019Universit\u00e0 di Torino e dalla Scuola di Master e Formazione Permanente del Politecnico di Torino, in partnership con il Collegio Carlo Alberto. Il Master \u00e8 un\u2019esperienza formativa full-time della durata di 12 mesi, che si concluder\u00e0 con un periodo di tirocinio di almeno 3 mesi presso una delle aziende partner ed \u00e8 finalizzato alla possibilit\u00e0 di inserimento in azienda. La Fondazione Compagnia di Sanpaolo, coerentemente con le priorit\u00e0 del suo Piano Strategico (2021- 2024), con riferimento alla sua azione di agente di sviluppo, con un occhio di riguardo per le nuove generazioni, sostiene attivamente l\u2019iniziativa per dare una risposta adeguata ai fabbisogni formativi-occupazionali del settore assicurativo e a fronteggiare il big bang tecnologico in atto, in collaborazione con il suo ente strumentale, la Fondazione Collegio Carlo Alberto. Oggi, la sfida per le aziende, anche nei settori pi\u00f9 tradizionali, come quello assicurativo, consiste nel cogliere le potenzialit\u00e0 dell\u2019innovazione e delle tecnologie digitali in grado di attivare uno sviluppo eco-sostenibile del Paese. Il business assicurativo richiede, infatti, pi\u00f9 che mai, nuove competenze e professionalit\u00e0 in grado di coniugare la transizione di un business centenario con il linguaggio moderno della tecnologia, della digitalizzazione e della sostenibilit\u00e0 a tutto campo. La customer centricity, i big data e gli analytics, l\u2019open innovation, l\u2019agile organisation, l\u2019intelligenza artificiale, l\u2019innovazione di prodotto e di processo, i fattori ambientali, sociali e di buon governo (ESG), che vengono acquisiti in oltre 400 ore di lezione, coinvolgendo una faculty mista, composta da accademici di fama internazionale, rappresentanti delle istituzioni, manager delle aziende sponsor dell\u2019iniziativa, manager impegnati nelle sfide digitali e innovatori. L\u2019offerta formativa \u00e8 organizzata in quattro piattaforme, offerte in modalit\u00e0 ibrida, sia in presenza, sia in remoto: \u2022 Piattaforma in ingresso: offre moduli di insegnamento differenziati per ciascun cluster di laureati (economia, scienze sociali, ingegneria/matematica/fisica/statistica) e la selezione di tali insegnamenti di induction consente di costruire un percorso formativo personalizzato sulla base del background degli studi universitari di ciascun studente \u2022 Piattaforma core: basata sui fondamentali del settore assicurativo, con un taglio sugli orientamenti ESG \u2022 Piattaforma innovation: big data, analytics, intelligenza artificiale, cyber security e tecnologie emergenti \u2022 Piattaforma active: prevede un\u2019esperienza pratica, da svolgersi attraverso uno stage o la realizzazione di un project work, sotto la supervisione di un tutor aziendale Da tale impostazione emerge la grande attenzione al tema dell\u2019interdisciplinariet\u00e0 e per un modello pedagogico basato sulla partecipazione attiva ed esperienziale degli studenti, per favorire il confronto e l\u2019interazione tra i partecipanti. Il percorso forma figure professionali spendibili nelle diverse aree organizzative di una compagnia di assicurazione, accomunati da un DNA innovativo: esperti di nuove tecnologie, innovazione e trasformazione digitale, in grado di attivare nuovi modelli di business, aperti ed interconnessi e di lanciare startups innovative in ambito insurtech. Per la seconda edizione del Master sono previsti 25 posti e sono messe a disposizione borse di studio (per reddito, merito e fuori sede), oltre alla borsa denominata \u201cCOVID-19\u201d, riconosciuta a tutti i partecipanti dalle aziende sponsor, per sostenere l\u2019investimento in formazione e istruzione in questo delicato periodo di emergenza sanitaria e sociale. \u201cIl sostegno rinnovato e convinto della Divisione Insurance di Intesa Sanpaolo alla seconda edizione del Master in Insurance Innovation, conferma il nostro impegno verso la diffusione della cultura assicurativa nel nostro Paese, in particolare\u201d ha osservato Nicola Fioravanti, AD Intesa Sanpaolo Vita e Responsabile Divisione Insurance di Intesa Sanpaolo, \u201cnei confronti delle nuove generazioni, con una attenzione particolare allo sviluppo della formazione di figure professionali preparate ad affrontare il futuro del nostro settore. Il connubio fra il nostro Gruppo, la Compagnia di San Paolo, Reale Mutua Assicurazioni, l\u2019Universit\u00e0 ed il Politecnico di Torino e il Collegio Carlo Alberto \u2013 tutte realt\u00e0 fortemente radicate nel territorio piemontese \u2013 consentir\u00e0 di fornire agli studenti di questo significativo percorso tutti gli strumenti per rispondere alle nuove esigenze di un mercato in continua evoluzione e, nel contempo, di aprire loro l\u2019accesso a concrete possibilit\u00e0 di impiego e crescita professionale per gli anni a venire, in un settore dove una formazione avanzata sar\u00e0 sempre pi\u00f9 elemento distintivo\u201d. Il sito per le candidature (www.masterinsuranceinnovation.it) \u00e8 aperto da oggi e l\u2019inizio delle lezioni avverr\u00e0 ad ottobre 2021."}