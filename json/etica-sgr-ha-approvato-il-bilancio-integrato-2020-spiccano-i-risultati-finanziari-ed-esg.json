{"date": "20210521", "category": "Bilancio Integrato 2020", "title": "Etica Sgr ha approvato il Bilancio Integrato 2020, spiccano i risultati finanziari ed ESG", "text": "Etica Sgr, societ\u00e0 di gestione del Gruppo Banca Etica, ha approvato il Bilancio Integrato 2020.L\u2019utile netto raggiunge 6,85 milioni (+22,78% rispetto al 2019). Il risultato positivo \u00e8 dovuto alla crescita del margine di intermediazione, che si \u00e8 attestato a 19,7 milioni, derivante principalmente dall\u2019incremento delle commissioni attive (70,3 milioni). Nel 2020 la raccolta netta dei fondi del Sistema Etica \u00e8 stata di 682 milioni, mentre il patrimonio in gestione \u00e8 cresciuto del 16,3% toccando quota 5,34 miliardi. \u00c8 salito in modo significativo anche il numero di clienti che, a fine anno, si attesta ad oltre 311.000 (+18,7% rispetto al 2019). Congiuntamente ai parametri finanziari, Etica Sgr, nel suo Bilancio Integrato 2020, include anche il Report di Impatto realizzato secondo gli Standards del \u201cGRI \u2013 Global Reporting Initiative\u201d. \u00abOggi il pubblico riconosce sempre pi\u00f9 valore agli impatti ambientali, sociali e di governance delleproprie scelte di risparmio e anche la normativa ha fatto molti passi in avanti in questo senso. Etica Sgr \u00e8 nata nel 2000 con un chiaro approccio etico alla finanza, proponendo soluzioni di investimento sostenibile e mettendo, da sempre, al centro le persone e l\u2019ambiente. In questo contesto riteniamo che coerenza, trasparenza e partecipazione siano i nostri punti di forza per il futuro\u00bb ha dichiarato Ugo Biggeri, Presidente di Etica Sgr. La pandemia ha contribuito ad accelerare l\u2019adozione delle tematiche ESG nelle aziende ma anche nelle scelte di investimento degli asset manager in virt\u00f9 di una maggiore consapevolezza e richiesta da parte degli investitori. A dimostrazione delle scelte virtuose e focalizzate sulla sostenibilit\u00e0, il Report di Impatto 2020 evidenzia come nei portafogli dei fondi di Etica Sgr, le societ\u00e0 che hanno definito obiettivi allineati all\u2019accordo di Parigi (Science-Based Targets) sono il +133% in pi\u00f9 rispetto al mercato di riferimento (MSCI World in euro).  Tra i risultati sociali, invece, si legge che le societ\u00e0 presenti nei portafogli dei fondi di Etica Sgr con politiche per prevenire il lavoro minorile sono il 43% in pi\u00f9 sempre rispetto al mercato di riferimento. Buoni i risultati anche sul tema della governance: il numero delle societ\u00e0 con un comitato di sostenibilit\u00e0 in seno al Consiglio di Amministrazione \u00e8 aumentato del 32%. A ci\u00f2 si aggiungono le relazioni e i dialoghi intrapresi in ambito di engagement con le imprese potendo annoverare ben oltre 200 societ\u00e0 internazionali, il cui management \u00e8 stato interrogato su tematiche ESG varie.  Nel 2020 gli effetti della pandemia hanno amplificato il tema sostenibilit\u00e0 che \u00e8 diventata il tema principale dell\u2019attivit\u00e0 di engagement di Etica Sgr con le aziende. A questo proposito, l\u2019asset manager segue con attenzione le aziende del settore farmaceutico in relazione alla condivisione di dati e brevetti per favorire l\u2019accesso ai vaccini anche nei Paesi a basso o medio reddito. In qualit\u00e0 di investitore responsabile Etica Sgr ritiene importante anche contribuire alla creazione di un sistema economico pi\u00f9 sostenibile e inclusivo. Al fine di raggiungere questo obiettivo, \u00e8 stata data la possibilit\u00e0 ai sottoscrittori dei fondi comuni di Etica Sgr di devolvere lo 0,1% del capitale investito (1 euro ogni mille) a favore di un fondo che fa da garanzia a progetti di microfinanza in Italia e che sostiene iniziative di crowdfunding ad alto impatto sociale e ambientale, sempre in Italia. Tali iniziative e progetti selezionati e gestiti da Banca Etica hanno permesso di raccogliere 3,99 milioni per la microfinanza e 100.000 euro per il crowdfunding che ha sostenuto 8 iniziative ad alto impatto sociale. In ultimo, nel 2020 Etica Sgr ha lanciato, in collaborazione con Avanzi \u2013 Sostenibilit\u00e0 per Azioni, il fondo chiuso di impact investing Avanzi Etica SICAF EuVECA. Nonostante la pandemia, lo strumento ha investito in 9 imprese, si tratta prevalentemente di start-up innovative e PMI innovative con la missione di generare un impatto sociale, ambientale e culturale positivo sulla collettivit\u00e0."}