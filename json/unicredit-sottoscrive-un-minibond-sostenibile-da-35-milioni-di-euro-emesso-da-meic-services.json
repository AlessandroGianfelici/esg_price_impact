{"date": "20210114", "category": "Sustainability-Linked Bond", "title": "Unicredit sottoscrive un minibond \u201csostenibile\u201d da 3,5 milioni di euro emesso da Meic Services", "text": "UniCredit ha sottoscritto un prestito obbligazionario, minibond, \u201csostenibile\u201d da 3,5 milioni di euro emesso dalla Meic Services, impresa industriale con sede a Gela e che opera da oltre 30 anni nel comparto delle forniture di metano. Il prestito obbligazionario, della durata di 6 anni, \u00e8 finalizzato a\u00a0\u00a0sostenere le strategie di crescita e sviluppo della Meic Services che, al fine di affrontare la sfida del metano liquido, ha predisposto un ambizioso piano di investimenti che prevede la creazione di nuovi punti di caricamento in Sicilia, Patti e Patern\u00f2, in Calabria, Marcellinara, e in Sardegna, Cagliari e Oristano, che richiedono l\u2019acquisto di nuovi mezzi, carri bombolai e cisterne, cabine di riduzione e compressione, serbatoi, punti di distribuzione di metano per autotrazione.  L\u2019emissione obbligazionaria prevede un meccanismo di step up/step down mediante aumento/riduzione del tasso cedolare in caso di raggiungimento o meno del target previsto nella clausola di sostenibilit\u00e0 con la quale l\u2019azienda si impegna nell\u2019arco del piano a ridurre le proprie emissioni di CO2. L\u2019azienda si impegna a rivedere il proprio mix di prodotti serviti, riducendo sempre pi\u00f9 l\u2019impatto di carburanti come il gasolio, a favore di combustibili alternativi ed a pi\u00f9 efficace impatto ambientale, quali il metano liquido. il finanziamento rientra, quindi, a tutti gli effetti tra gli strumenti di finanza sostenibile in qualit\u00e0 di Sustainability-Linked Bond. Meic Services svolge un\u2019attivit\u00e0 articolata in diverse Business Unit, la vendita di Carburanti mediante l\u2019impianto di Gela, con una media di 7 milioni di litri annui, la distribuzione continuativa di Metano Compresso per utenze cittadine e per forniture industriali, la distribuzione di metano Compresso emergenziale in caso di guasti alla rete mediante il proprio parco mezzi.  L\u2019azienda conta 35 dipendenti e vanta la certificazione statutaria di \u201cSociet\u00e0 Benefit\u201d essendo da sempre impegnata nel continuo trasferimento di valore verso il territorio in cui opera mediante il sostegno a Onlus Internazionali, la promozione di attivit\u00e0 sportive e culturali. In passato ha pi\u00f9 volte adottato innovativi strumenti di premialit\u00e0 nei confronti dei propri dipendenti.\u00a0 \u201cI minibond permettono alle aziende di accedere a fonti di finanziamento complementari al canale bancario e sono utili per realizzare i loro progetti di investimento ed innovazione \u2013 ha commentato Salvatore Malandrino, Regional Manager Sicilia di UniCredit \u2013 La sostenibilit\u00e0 sta diventando sempre pi\u00f9 un fattore determinante nei percorsi di sviluppo delle imprese e il nostro Gruppo ne ha fatto un elemento chiave del proprio modello di business. Con questa operazione confermiamo il nostro impegno per il supporto ai piani di crescita delle aziende del territorio, anche con strumenti di finanza alternativa. Con Meic Services per la prima volta in Sicilia abbiamo introdotto in un minibond obiettivi di sostenibilit\u00e0, a conferma della nostra capacit\u00e0 di configurare soluzioni adeguate a ogni dimensione aziendale per supportare la transizione verso un\u2019economia con una sempre pi\u00f9 ampia sostenibilit\u00e0 ambientale e sociale. Operazioni come questa richiedono una controparte finanziaria strutturata ed \u00e8 per questo che UniCredit intende proporsi come partner di riferimento delle imprese in questi percorsi virtuosi di sviluppo\u201d. \u201cSostenibilit\u00e0 di impresa e societ\u00e0 benefit non sono qualifiche ottenibili velocemente\u201d, osserva Maurizio Melfa, Ad di Meic Services, \u201cma rappresentano, piuttosto, una mentalit\u00e0 ed un modus operandi che diventano propri solo dopo anni di evoluzione culturale. Infine, siamo felicissimi di poter testimoniare che anche in Sicilia si possano realizzare aziende di avanguardia\u201d."}