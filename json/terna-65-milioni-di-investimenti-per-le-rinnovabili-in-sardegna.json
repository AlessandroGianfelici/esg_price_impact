{"date": "20210412", "category": "Infrastrutture", "title": "Terna, 65 milioni di investimenti per le rinnovabili in Sardegna", "text": "Terna, la societ\u00e0 che gestisce la rete di trasmissione nazionale, investir\u00e0 65 milioni di euro per la realizzazione della linea in alta tensione nell\u2019area della Gallura, in Provincia di Sassari. Un\u2019opera strategica per il sistema elettrico italiano, che consentir\u00e0 di ammodernare la rete dell\u2019isola in funzione dell\u2019atteso sviluppo delle fonti rinnovabili, in particolare eolico e fotovoltaico, e quindi della decarbonizzazione energetica. Saranno circa 30 le imprese, tra dirette e indotto, e 120 gli operai e i tecnici specializzati coinvolti nei lavori. Il procedimento autorizzativo del nuovo elettrodotto a 150 kV, che si snoda per circa 90 km in parte in cavo interrato attraverso 8 Comuni nella Sardegna settentrionale, \u00e8 stato avviato dal Ministero della Transizione Ecologica. Nello specifico, il progetto prevede anche la realizzazione di due stazioni elettriche, a Tempio e Buddus\u00f2, che permetteranno di collegare direttamente i tre snodi principali della rete elettrica locale, creando una nuova direttrice. Questa \u2018magliatura\u2019 garantir\u00e0 pi\u00f9 resilienza, sostenibilit\u00e0, efficienza e affidabilit\u00e0 per la trasmissione elettrica regionale, e si rende necessaria soprattutto per l\u2019area orientale dell\u2019isola, una delle pi\u00f9 critiche per la ridotta infrastrutturazione e per l\u2019elevata richiesta di elettricit\u00e0 da parte del settore turistico nei mesi estivi. Il progetto rientra nel quadro degli investimenti previsti da Terna in Sardegna. In linea con il nuovo Piano Industriale 2021-2025, che prevede complessivamente 8,9 miliardi di euro per lo sviluppo e ammodernamento della rete elettrica nazionale, Terna ha programmato in Sardegna interventi per circa 1 miliardo di euro nei prossimi cinque anni, con attivit\u00e0 che coinvolgeranno di oltre 300 imprese e 1.300 tra operai e tecnici nei cantieri e nelle lavorazioni in fabbrica."}